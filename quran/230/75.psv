[1] ข้าขอสาบานต่อวันกิยามะฮฺ
[2] และข้าขอสาบานต่อชีวิตที่ประณามตนเอง
[3] มนุษย์คิดหรือว่า เราจะไม่รวบรวมกระดูกของเขากระนั้นหรือ
[4] แน่นอนทีเดียว เราสามารถที่จะทำให้ปลายนิ้วมือของเขาอยู่ในสภาพที่สมบูรณ์
[5] แต่ว่ามนุษย์นั้นประสงค์ที่จะทำความชั่ว
[6] เขาถามว่า เมื่อใดเล่าวันแห่งการฟื้นคืนชีพ (จะเกิดขึ้น)
[7] แต่เมื่อสายตามืดมัว
[8] และเมื่อดวงจันทร์ถูกบดบังอยู่ในความมืด
[9] และเมื่อดวงอาทิตย์และดวงจันทร์ถูกนำมารวมกัน
[10] วันนั้นมนุษย์จะกล่าวขึ้นว่าไหนเล่าทางหนี
[11] เปล่าเลย ไม่มีที่พึ่งพิงดอก
[12] ในวันนั้น ยังพระเจ้าของเจ้าเท่านั้นคือที่พักอันสงบสุข
[13] วันนั้นมนุษย์จะถูกแจ้งให้ทราบถึงสิ่งที่ได้กระทำไว้ล่วงหน้าและภายหลัง
[14] เปล่าเลย มนุษย์นั้นเป็นพยานต่อตัวของเขาเอง
[15] ถึงแม้ว่าเขาจะเสนอข้อแก้ตัวของเขาก็ตาม
[16] เจ้าอย่ากระดิกลิ้นของเจ้าเนื่องด้วยอัลกุรอานเพื่อเจ้าจะรีบเร่งจดจำ
[17] แท้จริง หน้าที่ของเราคือการรวบรวมอัลกุรอาน (ให้อยู่ในทรวงอกของเจ้า) และการอ่านเพื่อให้จดจำ
[18] ดังนั้นเมื่อเราอ่านอัลกุรอาน เจ้าก็จงติดตามการอ่านนั้น
[19] แล้วแท้จริงหน้าที่ของเราคือ การอธิบายอัลกุรอาน
[20] เปล่าเลย! แต่ว่าพวกเจ้ารักการมีชีวิตอยู่ในโลกนี้
[21] และพวกเจ้าจะทิ้งปรโลก
[22] ในวันนั้นหลาย ๆ ใบหน้าจะเบิกบาน
[23] จ้องมองไปยังพระเจ้าของมัน
[24] และในวันนั้นหลาย ๆ ใบหน้าจะเศร้าสลด
[25] มันคิดว่าความหายนะอันใหญ่หลวงจะเกิดขึ้นแก่มัน
[26] เปล่าเลย เมื่อวิญญาณขึ้นมาถึงคอหอย
[27] และมีผู้กล่าวว่า ใครเล่าเป็นผู้ทำให้เขาฟื้นขึ้นเหมือนเดิม
[28] และเขามั่นใจว่า แท้จริงเขาต้องจากไป
[29] และขาข้างหนึ่งทับขาอีกข้างหนึ่ง (เพราะความกลัว)
[30] วันนั้น จะมีการนำพาไปยังพระเจ้าของเจ้า
[31] เพราะว่าเขาไม่เชื่อมั่น และไม่ละหมาด
[32] แต่เขาปฏิเสธและผินหลังกลับ
[33] แล้วเขาก็เดินอย่างองอาจไปหาพรรคพวกของเขาอย่างหยิ่งยะโส
[34] ความวิบัติจงมีแด่เจ้าเถิด แล้วก็ความวิบัติจงมีแด่เจ้าเถิด
[35] แล้วก็ความวิบัติจงมีแด่เจ้าเถิด แล้วก็ความวิบัติจงมีแด่เจ้าเถิด
[36] มนุษย์คิดหรือว่า เขาจะถูกปล่อยไว้โดยไร้จุดหมายกระนั้นหรือ
[37] เขามิได้เป็นน้ำกามหยดหนึ่งจากน้ำอสุจิที่ถูกพุ่งออกมากระนั้นหรือ
[38] แล้วเขาได้เป็นก้อนเลือดก้อนหนึ่ง แล้วพระองค์ทรงบังเกิด แล้วก็ทรงทำให้ได้สัดส่วนสมบูรณ์
[39] แล้วพระองค์ทรงทำให้เขาเป็นคู่ เป็นเพศชายและเพศหญิง
[40] ดังนั้น พระองค์จะไม่สามารถที่จะให้คนตายมีชีวิตขึ้นมาอีกกระนั้นหรือ
