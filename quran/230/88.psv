[1] ข่าวคราวของการครอบงำ (แห่งความรุนแรง) ได้มายังเจ้าแล้วมิใช่หรือ
[2] ในวันนั้นมีหลายใบหน้าที่ต่ำต้อย
[3] ใบหน้าที่ทำงานหนัก ระกำใจ
[4] เข้าไปเผาไหม้ในไฟอันร้อนแรง
[5] จะถูกให้ดื่มจากน้ำพุที่ร้อนจัด
[6] ไม่มีอาหารอื่นนอกจากต้นหนามแห้ง
[7] มันจะไม่ทำให้อ้วน และไม่ทำให้หายหิว
[8] ในวันนั้นมีหลายใบหน้าที่เบิกบาน
[9] พึงพอใจเพราะการกระทำของพวกเขา
[10] อยู่ในสวนสวรรค์อันสูงตระหง่าน
[11] จะไม่ได้ยินเรื่องไร้สาระในนั้น
[12] ในนั้นมีตาน้ำไหลริน
[13] ในนั้นมีเตียงที่ถูกยกไว้สูงเด่น
[14] และมีแก้วน้ำถูกวางไว้
[15] และมีหมอนอิงถูกเรียงไว้เป็นแถว
[16] และมีพรมอย่างดีเลิศถูกปูไว้
[17] พวกเขาไม่พิจารณาดูอูฐดอกหรือว่ามันถูกบังเกิดมาอย่างไร
[18] และ (ไม่พิจารณาดู) ยังท้องฟ้าบ้างหรือว่ามันถูกยกให้สูงขึ้นอย่างไร
[19] และ (ไม่พิจารณาดู) ยังภูเขาบ้างหรือว่า มันถูกปักตั้งไว้อย่างไร
[20] และ (ไม่พิจารณาดู) ยังแผ่นดินบ้างหรือว่ามันถูกแผ่ลาดไว้อย่างไร
[21] ดังนั้นจงตักเตือนเถิด เพราะแท้จริงเจ้าเป็นเพียงผู้ตักเตือนเท่านั้น
[22] เจ้ามิใช่ผู้มีอำนาจเหนือพวกเขา
[23] นอกจากผู้ที่ผินหลังให้และปฏิเสธศรัทธาเท่านั้น
[24] อัลลอฮฺจะทรงลงโทษเขา ซึ่งการลงโทษอันมหันต์
[25] แท้จริง ยังเราเท่านั้นคือการกลับมาของพวกเขา
[26] แล้วก็แท้จริง หน้าที่ของเรานั้นคือการชำระพวกเขา
