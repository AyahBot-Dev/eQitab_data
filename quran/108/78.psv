१) (यी) मानिसहरूले कुन कुराको बारेमा सोधपूछ गरिराखेका छन् ?
२) (के) त्यस ठूलो समाचारको बारेमा ?
३) जसमा यिनीहरूले मतभेद गरिराखेका छन्,
४) हेर, यिनीहरूले शीघ्र नै थाहा पाउनेछन् ।
५) अनि यकिनको साथ यिनीहरूले शीघ्र नै थाहा पाउनेछन् ।
६) के हामीले धरतीलाई ओछ्यान बनाएनौं ?
७) र पहाडहरूलाई मेख खम्बा ?
८) र हामीले तिमीलाई जोडी–जोडी सृष्टि गर्यौं ।
९) र हामीले तिम्रा निद्रालाई आरामको माध्यम बनायौं ।
१०) र रातलाई पर्दा बनायौं ।
११) र दिनलाई जीविकोपार्जनको समय बनायौं ।
१२) र तिमीमाथि हामीले सातवटा सुदृढ आकाश निर्मित गर्यौं,
१३) र एक चम्किलो प्रकाशमान सूर्य बनायौं ।
१४) र बादलहरूबाट हामीले पानीको बृष्टि गरायौं ।
१५) ताकि त्यसबाट अन्न र सब्जी उत्पन्न गरौं,
१६) र बाक्ला घना बगैंचाहरू,
१७) निःसन्देह फैसलाको दिन निश्चित छ,
१८) जुन दिन सूरमा फूँकिनेछ, अनि तिमीहरू समूह–समूहमा आई उपस्थित हुनेछौ ।
१९) र आकाश खोलिनेछ, (त्यसमा) ढोकैढोका हुनेछ ।
२०) र पहाड चलाइनेछन्, तब तिनीहरू रेत (बालुवा) भइहाल्नेछन् ।
२१) निःसंदेह जहन्नम घातमा छ ।
२२) अर्थात् उल्लंघनकारीहरूको बासस्थान हो ।
२३) त्यसमा तिनीहरू वर्षौंवर्षसम्म रहनेछन् ।
२४) उनीहरू न त्यसमा शीतलताको स्वाद चाख्नेछन् र न कुनै पेयको ।
२५) उम्लिराखेको पानी र बगिराखेको पीप मात्र हुनेछ ।
२६) उनीहरूले पूरा–पूर प्रतिफल पाउनेछन् ।
२७) उनीहरूलाई त हिसाबको आशा नै थिएन ।
२८) र निडर भएर उनीहरूले हाम्रा आयतहरूको उपहास गर्दथे ।
२९) हामीले प्रत्येक कुरालाई लेखेर गन्तीमा राखेका छौं ।
३०) तसर्थ (अब) तिमीले आफ्नो कर्मको स्वाद चाख । हामीले तिमीमाथि यातनाको वृद्धि गर्दै जानेछौं ।
३१) निःसन्देह संयमीहरूको निम्ति ठूलो सफलता छ ।
३२) बगैचाहरू छन्, र अँगूरहरू छन् ।
३३) नौयवना कुमारी युवतीहरू छिन् ।
३४) र शराबका (मदिराका) टनाटन्न भरिएका गिलासहरू ।
३५) उनीहरूले त्यहाँ न त कुनै व्यर्थका कुरा सुन्नेछन्, नत झूठ कुरो सुन्ने छन् ।
३६)  तिम्रो पालनकर्ताको तर्फबाट (उनीहरूको राम्रो) कर्मको प्रतिफल हुनेछ,
३७) उसको तर्फबाट जो आकाशहरू र पृथ्वीको र तिनको बीचमा जे छ त्यसको पालनकर्ता हो । र धेरै कृपाशील छ । कसैलाई उनीसित कुराकानी गर्ने अधिकार छैन ।
३८) जुन दिन आत्मा र फरिश्ताहरू पंक्तिबद्ध भएर उभिनेछन् तर कोही कुरो गर्न सक्दैन परन्तु जसलाई अललाहले आज्ञा दिन्छ र उसले ठीक कुरो मुखबाट निकाल्नेछ ।
३९) त्यो दिन सत्य (सुनिश्चित) छ । अब जसले चाहन्छ (सत्कर्म गरेर) आफ्नो पालनकर्ताकहाँ राम्रो ठेगाना बनाओस् ।
४०) हामीले तिमीसित छिटै आउनेवाला सजायबाट डरायौं । जुनदिन मान्छे आफूले गरेको कमाई देख्नेछ र काफिर भन्ने छन् कि काश हामी माटो भइहालेको भए ।
