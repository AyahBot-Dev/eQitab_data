শপথ সেই (ঘোড়া) গুলোর যারা ঊর্ধ্বশ্বাসে দৌড়ায়,
অতঃপর (নিজের ক্ষুরের) ঘর্ষণে আগুন ছুটায়,
অতঃপর সকালে হঠাৎ আক্রমণ চালায়,
আর সে সময় ধূলি উড়ায়,
অতঃপর (শত্রু) দলের অভ্যন্তরে ঢুকে পড়ে (এভাবে মানুষ নিজের শক্তি-সামর্থ্য ও আল্লাহর এক অতি বড় নি‘মাত ঘোড়াকে অপরের সম্পদ লুণ্ঠন ও অন্যের প্রতি যুলমের কাজে ব্যবহার করে),
বস্তুতঃ মানুষ তার রব-এর প্রতি বড়ই অকৃতজ্ঞ।
আর সে নিজেই (নিজের কাজ-কর্মের মাধ্যমে) এ বিষয়ের সাক্ষী।
আর ধন-সম্পদের প্রতি অবশ্যই সে খুবই আসক্ত।
সে কি জানে না, কবরে যা আছে তা যখন উত্থিত হবে,
আর অন্তরে যা (কিছু লুকানো) আছে তা প্রকাশ করা হবে,
নিঃসন্দেহে তাদের প্রতিপালক সেদিন তাদের সম্পর্কে পুরোপুরি অবহিত থাকবেন।
