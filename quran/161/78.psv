লোকেরা কোন বিষয়ে একে অন্যের কাছে জিজ্ঞাসাবাদ করছে?
(ক্বিয়ামত সংঘটিত হওয়ার) সেই মহা সংবাদের বিষয়ে,
যে বিষয়ে তাদের মাঝে মতপার্থক্য আছে।
কক্ষনো না, (তারা যা ধারণা করে তা একেবারে, অলীক ও অবাস্তব), তারা শীঘ্রই জানতে পারবে।
আবার বলছি, কক্ষনো না (তাদের ধারণা একেবারে অলীক ও অবাস্তব), তারা শীঘ্রই জানতে পারবে।
(আমি যে সব কিছুকে দ্বিতীয়বার সৃষ্টি করতে সক্ষম তা তোমরা অস্বীকার করছ কীভাবে) আমি কি যমীনকে (তোমাদের জন্য) শয্যা বানাইনি?
আর পর্বতগুলোকে কীলক (বানাইনি)?
আর আমি তোমাদেরকে সৃষ্টি করেছি জোড়ায় জোড়ায়।
আর তোমাদের নিদ্রাকে করেছি বিশ্রামদায়ী।
রাতকে করেছি আবরণ,
আর দিনকে করেছি জীবিকা সংগ্রহের মাধ্যম।
আর তোমাদের উর্ধ্বদেশে বানিয়েছি সাতটি সুদৃঢ় আকাশ।
এবং সৃষ্টি করেছি উজ্জ্বল প্রদীপ।
আর আমি বর্ষণ করি বৃষ্টিবাহী মেঘমালা থেকে প্রচুর পানি,
যাতে আমি তা দিয়ে উৎপন্ন করি শস্য ও উদ্ভিদ,
আর ঘন উদ্যান।
নিশ্চয়ই নির্ধারিত আছে মীমাংসার দিন,
সেদিন শিঙ্গায় ফুঁক দেয়া হবে, আর তোমরা দলে দলে আসবে,
আকাশ খুলে দেয়া হবে আর তাতে হবে অনেক দরজা।
আর পর্বতগুলোকে করা হবে চলমান, ফলে তা নিছক মরীচিকায় পরিণত হবে।
জাহান্নাম তো ওঁৎ পেতে আছে,
(আর তা হল) সীমালঙ্ঘনকারীদের আশ্রয়স্থল।
সেখানে তারা যুগ যুগ ধরে থাকবে,
সেখানে তারা কোন শীতল ও পানীয় আস্বাদন করবে না
ফুটন্ত পানি ও পুঁজ ছাড়া;
উপযুক্ত প্রতিফল।
তারা (তাদের কৃতকর্মের) কোন হিসাব-নিকাশ আশা করত না,
তারা আমার নিদর্শনগুলোকে অস্বীকার করেছিল- পুরোপুরি অস্বীকার।
সবকিছুই আমি সংরক্ষণ করে রেখেছি লিখিতভাবে।
অতএব এখন স্বাদ গ্রহণ কর, আমি তোমাদের জন্য কেবল শাস্তিই বৃদ্ধি করব (অন্য আর কিছু নয়)।
(অন্য দিকে) মুত্তাকীদের জন্য আছে সাফল্য।
বাগান, আঙ্গুর,
আর সমবয়স্কা নব্য যুবতী
এবং পরিপূর্ণ পানপাত্র।
সেখানে তারা শুনবে না অসার অর্থহীন আর মিথ্যে কথা,
এটা তোমার প্রতিপালকের পক্ষ থেকে প্রতিফল, যথোচিত দান।
যিনি আকাশ, পৃথিবী আর এগুলোর মাঝে যা কিছু আছে সব কিছুর প্রতিপালক, তিনি অতি দয়াময়, তাঁর সম্মুখে কথা বলার সাহস কারো হবে না।
সেদিন রূহ (জিবরাঈল) আর ফেরেশতারা সারিবদ্ধ হয়ে দাঁড়াবে, কেউ কোন কথা বলতে পারবে না, সে ব্যতীত যাকে পরম করুণাময় অনুমতি দিবেন, আর সে যথার্থ কথাই বলবে।
এ দিনটি সত্য, সুনিশ্চিত, অতএব যার ইচ্ছে সে তার প্রতিপালকের দিকে আশ্রয় গ্রহণ করুক।
আমি তোমাদেরকে নিকটবর্তী শাস্তি সম্পর্কে সতর্ক করছি, যেদিন মানুষ দেখতে পাবে তার হাতগুলো আগেই কী (‘আমাল) পাঠিয়েছে আর কাফির বলবে- ‘হায়! আমি যদি মাটি হতাম (তাহলে আমাকে আজকের এ ‘আযাবের সম্মুখীন হতে হত না)।
