শপথ সূর্যের ও তার (উজ্জ্বল) কিরণের,
শপথ চাঁদের যখন তা সূর্যের পিছনে আসে,
শপথ দিনের যখন তা সূর্যকে উদ্ভাসিত করে,
শপথ রাতের যখন তা সূর্যকে ঢেকে নেয়,
শপথ আসমানের আর সেটা যিনি বানিয়েছেন তাঁর,
শপথ যমীনের আর সেটা যিনি বিছিয়েছেন তাঁর,
শপথ প্রাণের আর তাঁর যিনি তা সামঞ্জস্যপূর্ণ করেছেন,
অতঃপর তাকে তার অসৎকর্ম ও সৎকর্মের জ্ঞান দান করেছেন।
সেই সফলকাম হয়েছে যে নিজ আত্মাকে পবিত্র করেছে।
সেই ব্যর্থ হয়েছে যে নিজ আত্মাকে কলূষিত করেছে।
সামূদ জাতি সীমালঙ্ঘন ক’রে (তাদের নবীকে মেনে নিতে) অস্বীকার করেছিল।
যখন তাদের সবচেয়ে হতভাগা লোকটি মাথা চাড়া দিয়ে উঠল।
তখন আল্লাহর রাসূল (সালিহ) তাদেরকে বলল, ‘এটা আল্লাহর উটনি, একে পানি পান করতে বাধা দিও না।
কিন্তু তারা রসূলের কথা অগ্রাহ্য করল এবং উটনির পায়ের রগ কেটে দিল। শেষ পর্যন্ত তাদের পাপের কারণে তাদের প্রতিপালক তাদেরকে ধ্বংস করে মাটিতে মিশিয়ে দিলেন।
আর তিনি (তাঁর এ কাজের) কোন খারাপ পরিণতির ভয় মোটেই পোষণ করেন না।
