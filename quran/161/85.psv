শপথ গ্রহ-নক্ষত্র শোভিত আকাশের
আর সেদিনের যার ও‘য়াদা করা হয়েছে,
আর যে দেখে আর যা দেখা যায় তার শপথ
ধ্বংস হয়েছে গর্ত ওয়ালারা
(যে গর্তে) দাউ দাউ করে জ্বলা ইন্ধনের আগুন ছিল,
যখন তারা গর্তের কিনারায় বসে ছিল
আর তারা মু’মিনদের সাথে যা করছিল তা দেখছিল
তারা তাদেরকে নির্যাতন করেছিল একমাত্র এই কারণে যে, তারা মহাপরাক্রান্ত প্রসংসিত আল্লাহর প্রতি ঈমান এনেছিল।
আসমান ও যমীনের রাজ্বত্ব যাঁর, আর সেই আল্লাহ সব কিছুর প্রত্যক্ষদর্শী।
যারা মু’মিন পুরুষ ও নারীদের প্রতি যুলম পীড়ন চালায় অতঃপর তাওবাহ করে না, তাদের জন্য আছে জাহান্নামের শাস্তি, আর আছে আগুনে দগ্ধ হওয়ার যন্ত্রণা।
যারা ঈমান আনে আর সৎকাজ করে তাদের জন্য আছে জান্নাত, যার পাদদেশ দিয়ে বয়ে চলেছে নির্ঝরিণী, এটা বিরাট সাফল্য।
তোমার প্রতিপালকের পাকড়াও অবশ্যই বড় কঠিন।
তিনিই প্রথমবার সৃষ্টি করেন অতঃপর সৃষ্টির আবর্তন ঘটান।
তিনি ক্ষমাশীল, প্রেমময়,
‘আরশের অধিপতি, মহা সম্মানিত।
যা করতে চান তাই করেন।
তোমার কাছে কি সৈন্য বাহিনীর খবর পৌছেছে?
ফেরাউন ও সামূদের? (আল্লাহর ক্ষমতার বিরুদ্ধে তাদের লোক-লস্কর কোন কাজে আসেনি)।
তবুও কাফিররা সত্য প্রত্যাখ্যান করেই চলেছে।
আর আল্লাহ আড়াল থেকে ওদেরকে ঘিরে রেখেছেন।
(কাফিররা অমান্য করলেও এ কুরআনের কোনই ক্ষতি হবে না) বস্তুতঃ এটা সম্মানিত কুরআন,
সুরক্ষিত ফলকে লিপিবদ্ধ।
