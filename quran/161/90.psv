(কাফিররা বলছে দুনিয়ার জীবনই সবকিছু) না, আমি এই (মক্কা) নগরের শপথ করছি (যে নগরে সকলেই নিরাপদ),
আর তুমি এই নগরের হালালকারী।
শপথ জন্মদাতা (আদম)-এর আর যা সে জন্ম দিয়েছে (সেই সমস্ত মানুষের),
আমি মানুষকে সৃষ্টি করেছি অত্যন্ত কষ্ট ও শ্রমের মাঝে, (দুনিয়ার প্রত্যেকটি মানুষ কোন না কোন কষ্টের মধ্যে পতিত আছে)।
সে কি মনে করে যে তার উপর কেউ ক্ষমতাবান নেই?
সে (গর্বের সঙ্গে) বলে যে, আমি প্রচুর ধন-সম্পদ উড়িয়েছি।
সে কি মনে করে যে তাকে কেউ দেখেনি?
আমি কি তাকে দু’টো চোখ দিইনি?
আর একটা জিহবা আর দু’টো ঠোঁট?
আর আমি তাকে (পাপ ও পুণ্যের) দু’টো পথ দেখিয়েছি।
(মানুষকে এত গুণবৈশিষ্ট্য ও মেধা দেয়া সত্ত্বেও) সে (ধর্মের) দুর্গম গিরি পথে প্রবেশ করল না।
তুমি কি জান দুর্গম গিরিপথ কী?
(তা হচ্ছে) দাসমুক্তি।
অথবা দুর্ভিক্ষের দিনে খাদ্য দান
নিকটাত্মীয় ইয়াতীমকে,
অথবা দারিদ্র-ক্লিষ্ট মিসকীনকে।
তদুপরি সে মু’মিনদের মধ্যে শামিল হয় আর পরস্পরকে ধৈর্য ধারণের ও দয়া প্রদর্শনের উপদেশ দেয়।
তারাই ডানপন্থী (সৌভাগ্যবান লোক)।
আর যারা আমার আয়াতকে অস্বীকার করে তারাই বামপন্থী (হতভাগা)।
তাদেরকে আচ্ছন্ন করবে অবরুদ্ধকারী আগুন।
