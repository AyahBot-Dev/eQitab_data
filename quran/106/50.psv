Къāф . Сийлахь долчу Къуръанора /хьо Делан элча ма ву/.
ХIаъ‚ ма цецбевли уьш шайга шайн юккъера кхерамча варах‚ керстанаша элира: "ХIара тамаше хIума ду:
Вай делча‚ вайх топпар хилча‚ /вай дендийр ду бохург/ − иза дукха генара духадерзар ду".
Тхуна хиира мел лаьтто царах дIахьош бу − Тхоьгахь Iалашдеш долу жайна ма ду.
Цара харцдира бакъдерг (Къуръан) иза шайга деъначул тIаьхьа‚ тIаккха уьш дукха кегаделлачу гIуллакхехь бу-кх.
Уьш ца хьовсу шайна тIехула /лаьттачу/ стигале‚ муха хIоттийна Оха иза /цхьа а бIогIам а боцуш‚ муха/ хазйина‚ цуьнан цхьа а Iуьрг а ма дац.
Латта а даржина Оха‚ цу чохь дихкина Оха лаьмнаш‚ цу чохь ялийтина Оха массо а хазчу шиннах /ораматаш/.
Гар а‚ хьехам а хилла /хилийтина Оха уьш/ массо а /Тхуна тōбанца/ т1евоьрзачу лена .
Оха доссийра стиглара беркате хилла долу хи‚ цуьнца Оха ялийтина бошмаш а‚ ялтан буьртиг а.
Деха (лекха) хурманан дитташ‚ шайн тIеттIа (мог1аршца) стоьм а болуш.
/Делан/ лешна рицкъ а хилла. Цуьнца (догIица) Оха денбина белла болу мохк. Иштта /хир/ ду /шун кешний чуьра/ арадовлар а.
Харцдира /бакъдолу дин/ царал хьалха Нухьан къомо а‚ Рассан дайша а‚ Самудаша а‚
Iадаша а‚ ФирIавно а‚ ЛутIан вежарша а‚
Айкатан дайша а‚ ТуббаIан къомо а /Цара/ массара а харцбира элчанаш − бакъ хилира Сан / царна кхерам тасарца / йина ва1да.
Ницкъ ца кхочуш дисира Тхо хьалха кхолларехь /стигланаш а‚ латта а/? ХIаъ‚ уьш шеконехь бу керлачу кхолларах (денбарх).
Оха кхоьллира адам‚ Тхуна хаьа цуьнан сино кхуьссу васвасалла. Тхо герга ду цунна /шен/ лаган пхал а.
ТIеоьцу /стаго дийриг/ шино тIеоьцучу /малико/, аьтту агIорахь а, аьрру агIорахь а, /шаьш/ хевжина долуш .
Цхьа а дош олуш ма дац цо шена гергахь кийча волу тергал деш верг волуш бен (дIаяздеш малик).
Валаран вахор деара /эхартан гIуллакх/ бакъ хиларца. Иза дара хьо шех водуш (кхоьруш) верг.
Сур лекхира − иза ду ша /Дала керстанашна Iазап дийр ду аьлла/ ваIда йина де.
Деара массо а са шеца дIалоллург а‚ теш а волуш (шеца маликаш а долуш).
Хьо хиллера хьокхунах гIовпал волуш /тидаме ца оьцуш/ − Оха айдира хьан /бIаьргий/ тIера кирхьа − тахана хьан бIаьрса ира хилира .
Элира цуьнан накъосто (цунна тIе хIоттинчу малико): "ХIара ду соьгахь /хьуна/ кечдинарг" − /жоьжахатин Iазап/.
/Омра хир ду/: "Аш шиммо (тIехIоьттинчу маликаша) кхосса жоьжахати чу массо а нуьцкъала /дуьхьал/ волу керста.
Диканах /нах/ духатухуш хилла волу‚ дозанах ваьлла хилла волу‚ /динехь нахе/ шеко йойтуш хилла волу.
Иза ву ша Делаца кхин дела хилийтинарг‚ аш шиммо (омра шина малике ду) кхосса иза чIогIачу Iазапа чу".
Цуьнан накъосто элира: "Тхан Кхиош-кхобург! Ас ца тилина иза‚ тек иза ша хили-кх генарчу тилар чохь".
Элира /Дала/ : "Аш ма къийса Суна гергахь. Ас хьалха /дуьненахь/ бахийтира шуна Сан кхерам.
Дош хийцор дац Суна гергахь. Со вац зуламаш дийр долуш Сан лешна".
Оцу дийнахь Оха эр ду жоьжахатига: "Хьо юьзний?" Цо эр: "Кхин сов буй ?" /чубахка/.
Гергаялира ялсамани /Делах/ кхоьручарна гена йоцуш.
ХIара ду шуна хир ду аьлларг- х1ор /тōба дарца/ Далла тIе воьрзучунна‚ /дин/ Iалашдечунна.
Къинхетаме волчух кхоьруш хиллачунна, Иза шена гуш воццушехь‚ Ша /Далла тIе/ доьрзучу дагца веана волчу.
ЧугIо цунна машарца! ХIара ду гуттаренан де.
Царна шайна мел дезарг ду цу чохь. Тхоьгахь тIетоха а ду.
Мел /дукха/ хIаллакйина Оха царал хьалха тIаьхьенаш‚ уьш царал вуно а чIогIа а йолуш ницкъаца. Уьш дIасхьаийдира махкахула‚ юй техьа /валарх/ кIелхьарбовла меттиг?
Баккъалла а, цу чохь хьехам бу-кх шен дог долчунна‚ я ша лерг диллинчунна /ладогIа/, ша теш а волуш.
Оха кхоьллира стигланаш а‚ латта а‚ цу шиннан юккъехь мел дерг а ялх дийнахь‚ Тхох ца хьакхаделира цхьа а кIаддалар.
Ахь собар де цара дуьйцучунна тIехь‚ тасбахь де хьуо Кхиош-кхобург хасторца малх схьакхетале а‚ дIабузале а.
Буьйсанах а − тасбахь де Цунна‚ сужданийн (ламазийн) тIаьхьа а .
ЛадогIа оцу дийнахь кхойкхучун (Исрафил маликан) кхайкхаре (сур лакхаре стигална) герга йолчу меттера (Байтул макъдисера) .
Оцу дийнахь царна хозур бу мохь (Исрафил малико шолгIа зурна локхуш юха денбар) бакъдеш. Иза арадовлу де ду /кешнашкара/.
Баккъалла а, Оха денбо‚ Оха болуьйту‚ Тхуна тIе ду дIадерзар а.
Оцу дийнахь латта дедар ду царах, /уьш/ сихлуш /шаьш кхойкхучунна тIе/. Иза гулдар Тхуна атта ду.
Тхо дика хууш ду цара олург. Хьо вац царна тIехь ницкъ бийриг. Хьехам бе Къуръанца Сан кхерамах кхоьруш волчунна.
