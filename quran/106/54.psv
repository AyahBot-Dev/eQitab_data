Гергадеана сахьт (къематде)‚ бутт ахбаьллера .
Шайна делил (муIжизат) гичи а, уьш (цатешарш) юхабовлу /иманах/‚ цара олу: "Дахделла бозбуунчалла ду".
Цара харцдира /пайхамар ваийтар/‚ уьш тIаьхьабаьзира шайн дезаршна. Массо а гIуллакх /диканиг а‚ вониг а/ чIагIделла ду /шен тоьхна хан йолуш/.
Цаьрга деара май хабарш /хьалхалера Делах ца тешаш хилла болу нах хIаллакбарах лаьцна долу/‚ шайна чохь /уьш къинах/ юхаозар а долуш.
КIорггара хьикмат а /деара цаьрга/. Пайда ца бора кхерамаша (хьехамаша).
Генавала царах‚ /бита уьш/ кхойкхучо ца дезачу хIумане шаьш кхойкху /къемат/де т1екхаччалц.
БIаьргаш хьетIабаьлла /дукха кхерабаларна/, арабовлур бу уьш кешнашкара, даьржина цIоз санна
/Шайга/ кхойкхуш волчунна /тIе кхача/ сихбевлла. /Эццахь/ цатешачара эр ду: "Ма хала де ду-кх хIара!"
Харцдира /дин/ царал (къурайшал) хьалха Нухьан къомо. Цара харцвира Тхан лай /Нухь/‚ элира: "Жинийх ву иза"‚ тIаккха иза дIаэккхира.
ТIаккха цо кхийкхира ша Кхиош-кхобучуьнга: "Баккъалла а, со эшийна. Ахь гIо де-хьа суна!"
ТIаккха Оха дIаеллира стигланан неIарш дIакхуьссуш долчу хица .
Лаьттах схьадехира Оха хьосташ, хи вовшахкхийтира ша язделла хилла долчу омрана тIехь.
Оха дIаваьхьира иза (Нухь кема тIехь) аннаш а‚ хьостамаш а долчу.
Иза (кема) дIаихара Тхан бIаьргий хьалхахь ша харцвина хиллачеран бекхамна.
Оха дитира иза делил хилла‚ вуй цхьа а иза тергал деш верг?
Муха дара Сан Iазап а‚ кхерамтасар а?
Оха атта дира Къуръан дагалаца. Вуй цхьа а дагалоцург?
Харцдира /дин/ Iадаша а. Муха хилира Сан Iазап а‚ кхерамтасар а?
Оха бахийтира царна шок лоькху мох дахделлачу декъазчу дийнахь.
Цо схьабохура нах /шаьш болчуьра/, уьш буьсуш /лаьттах/ схьадохуш долу хурманан диттийн орамаш санна.
Муха хилира Сан Iазап а‚ кхерамтасар а?
Оха атта дира Къуръан дагалацан. Вуй цхьа а дагалоцург?
Харцбира самудаша а кхерамаш (хьехамаш).
Цара (самудаша) элира: "Тхайх цхьана адамна тIаьхьадезар ду тхо? ТIаккха-м хир ма дара тхо тилар чохь а‚ сийзаллина чохь а.
/Цара элира/:"Вайна юккъера /деккъа/ цуьнга доссийна вехьий? ХIа-хIа! Иза ву-кх /сов/ харцлуьйш дозалла деш верг".
Хуур ду царна кхана‚ мила ву /сов/ харцлуьйш дозалла деш верг.
Оха йохуьйтур эмкал царна питна хилла. Хьо хьажал цаьрга /хIай Салихь/‚ собаре а хилла.
Āла цаьрга‚ хи декъна хир ду царна юкъахь: хIоранна а шен малар хир ду /шен хенахь/.
Цара кхийкхира шайн накъосте ‚ Цо /шен куьйга/ схьаийцира /шаьлта/‚ /эмкална/ хьекхира.
Муха хилира Сан Iазап а‚ кхерамтасар а?
Оха бахийтира царна тIе цхьа /чIогIа/ мохь −уьш /белла/ бисира, /шен бежнашна/ керт йинчун якъаелла /дечиган/ юьхкаш санна .
Оха атта дира Къуръан дагалаца. Вуй цхьа а дагалоцург?
Харцдира ЛутIан къомо кхерамаш (хьехамаш).
Оха бахийтира царна тIе тIулгаш хьош болу мох‚ ЛутIан доьзал юкъара- боккхуш. Уьш кIелхьарбаьхира Оха сатосуш
Тхайгара къинхетамца. Иштта бекхам бо Оха шукр дечунна.
Цо (ЛутIас) кхерам тесира царна Тхан ницкъаца −цара шеко йира кхерам тасарх.
Цуьнгара (ЛутIера) цуьнан хьеший схьабаха хьевсира уьш −Оха бIаьрса схьаийцира церан‚ /элира/: "ХIинца Iовша шайна Сан Iазап а‚ Сан кхерам а".
Схьалецира уьш Iуьйрана чIагIделлачу Iазапо.
"Iовша шайна Сан Iазап а‚ Сан кхерам а".
Оха атта дира Къуръан дагалаца‚ вуй цхьа а дагалоцург?
ФирIавнан охIлана тIе а баьхкира кхерамчаш.
Цара харцдира Тхан аяташ дерриге а −Оха схьалецира уьш Веза волчун‚ ницкъ Болчун схьалацарца.
Шун цатешарш дика бу царал /хIай къурайшаш/ я шу цIена хиларан бакъо ю Зубурий чохь?
Я цара (Абу ДжахIла и санначара) олу: "Вай дерриг /цхьана хилча/, тоьлур ду /Мухьаммадал/"‚
Берриг /уьш/ эшор бу −бовдур бу уьш .
ХIаъ‚ сахьт (къематде) ду царна тоьхна хан. И сахьт вуно ирча а ду‚ вуно къаьхьа а ду.
Баккъалла а, къинош динарш /дуьненахь/ хьере а‚ /эхартахь/ жоьжахатин цIергахь бегар болуш ма бу .
Оцу дийнахь уьш такхор ма бу шайн яххьий тIехь цIерга. /Эр ду/: "Iовша шайна сакъарах хьакхадалар!"
Оха массо а хIума кхоьллина шен барамехь.
Тхан омра-м цхьа /дош/ бен дац, бIаьрнегIар тохар санна.
Оха хIаллакйира шух тера тобанаш −вуй цхьа а дагалоцург?
Массо а цара дина долу хIума Зубурий чохь ду.
Массо а жиманиг‚ массо а доккханиг дIаязделла ду.
Баккъалла а, /Делах/ кхоьруш берш бошмашна чохь а‚ хишкахь а хир бу,
Бакъдерг долчахь‚ Ницкъ болчу Паччахьан (Делан) гергахь /хир бу уьш/.
