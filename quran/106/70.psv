Дийхира цхьана доьхучо дужу Iазап 
Цатешачарна яц цунна ян дуьхьало.
Делера /Iазап/ ду иза‚ Шен /маликашна хьаладовла/ кензаш йолчу.
Хьаладовлу маликаш а‚ Са (Джибрил малик) а Иза волчу‚ шен барам /нахана гергахь/ шовзткъе итт эзар шо долчу дийнахь.
Ахь собар делахь /хIай Мухьаммад цу керстанаша хьо сийсазаван гIерташ дуьйцуш долчунгахь/ хазчу собарца.
Баккъалла а, царна иза (Делан Iазап) гуш ду генахь‚
Тхуна иза гуш ду гергахь.
Оцу дийнахь стигал хир ю лалина цIеста санна.
Лаьмнаш хир ду /бежнийн тIера схьадаьккхина/ цIока санна.
/Оцу дийнахь/ доттагIчо доттагIчух хоттур ма дац /шен бāла совбаларна/−
Уьш вовшашна гойтуш хир ма бу /хIетте а хоьттур дац цара вовшех/. Луур ду къинош динчунна оцу дийнахь Iазапах кIелхьарвала шен кIентий дIабелла а‚
Шен зуда а‚ шен ваша а /дIабелла а/‚
Ша тIелаьцна хилла долу шен тайпа а /дIаделла а/‚
Массо а лаьттахь мел верг а /дIавелла а/, тIаккха кIелхьарвала /луур дара цунна/.
ХIан-хIа! Баккъалла а, иза (жоьжахати) āлу лепа цIе ю.
Схьаозор долуш ду цо коьртан чIор.
ТIекхойкхур ву цо ша /Дела цхьаъ варх/ юхаваьлларг а‚ /ийманах/ дIаведдарг а,
Гулдийнарг /дуьненахь даьхни, хьанал-хьарам ца къестош/, т1аккха и д1адиллинарг а /Делан а, нехан а хьакъ д1а ца луш/.
Адам кхоьллина ду /бāла беъча/ собар доцуш, /Делан ниIматашна/ шукур доцуш.
Шех цадезарг (пекъаралла, цамгар, кхерам) 1оттаделча, нуьцкъала собарх волуш (массо а диканах дог дуьллуш),
Шех диканиг 1оттаделча , нуьцкъала духадетташ /сагIа далар‚ дикачу агIор харж яр а/,
Ламазаш деш берш боцурш,
Шаьш шайн ламазашкахь гуттар болуш.
Шайн /хьолехь/ билгала хьакъ долуш
/СагIа/ доьхучунна а‚ шегахь хIумма доцчунна а (сагIа ца доьхучунна а),
Шаьш декхаран де бакъдеш берш,
Шаьш Кхиош-кхобуш волчу шайн Делан Iазапах кхоьруш берш.
Баккъалла а, уьш Кхиош-кхобуш волчу церан Делан Iазап тешаме дац /муьлхачу хенахь дан тарло/.
Шаьш шайн эвхье меженаш ларъеш берш
Шайн зударий боцучарах а‚ шайн аьтту куьйго доладина зударий боцучарах а. Оцаргахь уьш бехке бац.
Цул тIехбевлларш – уьш /Делан/ дозанех бевлларш бу.
Шаьш шайна бина тешам а‚ шаьш йина ваIда а кхочушъеш берш,
Шаьш шайн тешаллина тIехь лаьтташ берш ,
Шаьш шайн ламазаш Iалашдеш берш -
Уьш /ялсаманин/ бошмашкахь хир бу шайх сийдина.
ХIун хилла цатешначарна - хьуна хьалха дIасхьауьйдуш болчарна‚
/Хьуна/ аьтту агIорхьа‚ аьрру агIорхьа а тобанаш еш болчу /бусалбанех ца бешаш вовшашка дуьйцуш болчу: хIорш ялсамане гIахь‚ вай царал хьалха гIур ду/?
Лууш вуй - те царах массо а стаг ша ниIматийн ялсамане вахийта?
ХIан-хIа! Баккъалла а, Оха уьш кхоьллира царна хуучух /тIадамах, курабовла ца оьшура царна/.
ХIан-хIа! Ас дуй боу малхбалийн а‚ малхбузийн а Кхиош-кхобучу Делах: баккъалла а, Тхо ницIкъ болуш ду-кх
/Уьш/ хийцабан царал дикачаьрца‚ /цу тIехь/ тхол хьалхавер вац /цхьа а/.
Бита уьш /шайн тиларчохь/ дIасаийдан а‚ ловзан а шайн ваIда йина йолчу /къемат/ денна дуьхьалкхетталц.
Оцу дийнахь уьш арабовлур бу кешнаш чуьра сихбевлла, шаьш /хьалха шаьш Iибадат деш хилла болу/ тIулгашна тIе бовдуш санна‚
Шайн бIаьргаш охьатоьхна. Сийсазалла кхуьур ю царах. И де ду-кх царна хир ду аьлла ваIда йина хилларг!
