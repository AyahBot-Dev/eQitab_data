Шаьш нуьцкъала /керстанийн синош/ схьадохучу /маликех/ дуй боу Ас,
Шаьш жигара /муъмин нехан синош/ схьаоьцучу /маликех/ дуй боу Ас,
Нека дечарах , нека дарца а, дуй боу Ас,
Сихлуш долчарах , сихдаларца, дуй боу Ас,
/Делан/ омра шен-шен метта дIадоькъучарах /маликех/ а дуй боу Ас:
Оцу дийнахь /Iалам/ эгор ду эгочо .
Цунна тIаьххьо хир ду тIаьхьадогIург .
Дегнаш оцу дийнахь /кхераделла/ детталур ду.
Церан хьежар /шайн ирча хьал гучудаьлча, сийсазадаьлла/ охьатаь1на хир ду.
Олура цара /дуьненахь болуш, ца бешаш/: "Вай юхадерзор ду вай схьадаьллачу /дахаре/
Вайх хиллачул тIаьхьа яхкаелла даьIахкаш?"
Олура цара: "Иза хIета пайдабоцу юхадерзар ма ду" .
Баккъалла а, иза беккъа цхьа мохь хир бу. (Исрафил малико сур лакхар.)
Уьш берриге а /денбина/ латта тIехь хир бу.
Хьоьга деъний /хIай Мухьаммад/ Мусан хабар?
Цуьнга кхайкхира иза Кхиош-кхобучо ТIува цIе йолчу езачу атагIахь:
"Хьада ФирIавна тIе гIо‚ иза тIехваьлла /Делан дозанех/.
Ахь āла /цуьнга/: "Хьо /ширках/ цIанвала дагахь вуй?
Ас нисвийр ву хьо Кхиош-кхобучунна тIе‚ тIаккха кхоьрур ву хьо". ("Хир ву хьо дика Iамал ечарах.")
Цо (Мусас) гайтира цуьнга доккха делил (муIжизат‚ бозбуунчалла).
Харцдира /иза ФирIавнас/‚ Iеса велира иза.
ТIаккха юхавелира, сихвелла.
Цо гулбира /бозбуунчаш а‚ шен бIо а/‚ кхайкхира‚
Т1аккха цо элира: "Со ву вуно лекха волу шу кхиош-кхобуш волу /шун дела/!"
Дала схьалецира иза тIаьххьара /дош бахьанехь/ таIзарций‚ хьалха аьлла /дош бахьанехь/ таIзарций.
Баккъалла а, цу чохь хьехам ма бу /Делах/ кхоьруш волчунна.
Шу дара хала /Цунна/ кхолла я стигал яра? Цо х1оттийна иза!
Цо айбира цуьнан тхов ‚ тIаккха нисйира /цхьа а гуш 1уьрг доцуш/.
Бодане йира цуьнан буьйса‚ схьадаьккхира сатасар.
Латта цул тIаьхьа даржийра Цо.
Схьадаьккхира цунах хи а‚ дожийлаш а.
Лаьмнаш дуьйг1ира Цо /латта тIехь/.
Шуна а пайда болуш‚ шун бежнашна а.
Боккха бāла беъча,
Оцу дийнахь адамна дагадогIур ду ша къахьегнарг.
Гучуйоккхур ю жоьжахати гучунна.
Амма тIехваьлларг /Делан дозанех/‚
/Эхартал/дуьненан дахар хаьржинарг −
Жоьжахати хир ю цуьнан чугIойла.
Амма ша Кхиош-кхобучунна хьалха хIотта кхоьруш хилларг‚ шен дезачух (дуьненан марзонах) шен са а духатоьхнарг −
Ялсамани хир ю цуьнан чугIойла.
Хьоьга хоьтту цара /хIай Мухьаммад, ца бешаш/ сахьтах ‚ маца хир ду иза хIоттар‚ бохуш‚
Хьуна мичара ду и хьехадан ?
Хьо Кхиош-кхобучуьнга ю цуьнан чакхе !
Баккъалла а, хьо кхерамча ву цунах кхоьруш волчунна.
Уьш иза шайна гуш долчу дийнахь хир бу шаьш /дуьненахь/ цхьа суьйре я цхьа Iуьйре бен ца яьккхинарш санна.
