Боккха бāла бу /йохка-эцар еш дустуш -узуш/ эшош болчарна‚
Ишттанаш бу уьш шаьш нахера дустуш оьцуш /терза/ нисйойтуш‚
Ткъа шаьш царна дустуш а‚ узуш а - эшаеш.
Царна ца моьтту-те шаьш /деллачул тIаьхьа/ дендийр дуйла
Сийлахь-доккхачу денна !
Оцу дийнахь нах д1ахIуттур бу Iаламийн Дена /Далла/ хьалха.
ХIан-хIа! Баккъалла а, къинош диначеран тептар Сижжин чохь хир ду!
Хьуна стено хаийтина /хIай Мухьаммад/‚ иза Сижжин хIун ю?
МухIар тоьхна тептар /ду иза/.
Боккха бāла бу оцу дийнахь /дин/ харцдечарна!
Шаьш бекхаман де харцдеш болчу‚
Иза харцдийр ма дац массо а дозанах ваьлла‚ къинош деш волчо бен.
Шена тIехь Тхан аяташ дешча‚ цо олу: "Хьалхалерчийн туьйранаш /ду хIорш/".
ХIан-хIа! ХIаъ! Цара карадеш долчо макх латийна церан дегнашка .
ХIан-хIа! Баккъалла а, уьш оцу дийнахь шаьш Кхиош-кхобучух дIахьулбина хир бу (царна и Дела гур вац).
ТIаккха уьш чугIур бу жоьжахатина.
ТIаккха эр ду: "ХIара ду аш харцдеш хилларг".
ХIан-хIа! Баккъалла а, дикачеран тептар Iиллиййунан чохь хир ду.
Хьуна стено хаийтина‚ и хIун Iиллиййун ю?
МухIар тоьхна тептар /ду иза/.
Цунна тешалла дийр ду /Далла/ гергахь долчу /маликаша/.
Баккъалла а, диканиг динарш /ялсаманехь/ ни1маташкахь хир бу‚
Маьнганий тIехь хьоьжуш.
Хьуна девзар ду церан яххьашкахь ниIматийн лепар!
Малор ду царна мухIар тоьхначу уггар цIенчу чагIарах‚
Цуьнан чакхе миск ю . Оцунна т1ехь яхье бовлийла шаьш яхье бовлурш!
Цунах (чагIарах) тоьхнарг таснимах хир ду‚
Шовда бу иза‚ шена чуьра мер долуш /Далла/ гергаболчара.
Баккъалла а, къинош динарш бара ийман диллинчарах боьлуш‚
Царна тIехбовлуш, вовшашка муьшкаш еш‚
Шайн доьзална тIебоьрзуш, тIебоьрзура забарш еш‚
И /муъмин нах/ шайна гича‚ цара олура: "Баккъалла а, хIорш тилабелларш бу-кх!"
Ца бахийтина уьш царна (бусалбанашна) тIе тергамхой хилла.
Тахана ийман диллина хилларш /Делах/ цатешачарах боьлур бу!
Маьнганий тIехь хьоьжуш хир бу!
/Нисса/ бекхам биний /Делах/ цатешачарна цара деш хиллачуьнца? /Х1аъ, бина, Делора!/
