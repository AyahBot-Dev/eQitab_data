Стигланах дуй боу Ас‚ /седарчий чохь долу/ гIаланаш йолчу‚
Шуна ваIда йинчу /къемат/ дийнах а дуй боу Ас‚
Ша тешалла дийр долчух а, шена т1ехь тешалла дийр долчух а /дуй боу Ас /.
Х1аллакхили саьнгарийн дай,
/Муъмина нахах/ шена ягориг йинчу цIеран дай .
Уьш бара цунна гонахь хиина‚
Шаьш муъмина нахана тIехь дечуьнга хьоьжуш.
Цаьргара чIир ца оьцура цара деккъа уьш Ша веза волчу‚ Ша хастаме волчу Делах тешаш бу аьлла бен.
Ишттаниг ву Иза Шегахь долуш стигланийн а‚ лаьттан а паччахьалла. И Дела массо а хIуманна тIехь теш ма ву.
Баккъалла а, и муъмин божарий а‚ муъмин зударий а байле лаьцнарш ‚ тIаккха тоба ца динарш − царна жоьжахатин Iазап ду‚ царна цIеран Iазап ду.
Баккъалла а, ийман диллинарш а‚ дика Iамалш йинарш а − царна бошмаш ю‚ шайн бухахула хиш оьхуш долу. Иза боккха толам бу-кх!
Баккъалла а, хьо Кхиош-кхобуш волчун /Делан/ ницкъ чIогIа бу-кх!
Баккъалла а, Цо д1адоладо‚ Цо карладоккху /муьлха гIуллакх/. (Цо кхоьллина халкъ юхьанца, Цо дендийр ду и тIаьхьа къематдинахь)
Иза гечдийриг а ву‚ безаш верг а ву /Шена гIуллакх деш берш/.
Сийлахь Iаршан Да а ву‚
Шена луург деш верг а ву.
Эскарийн хабар деъний хьоьга‚ /хIай Мухьаммад/,
ФирIавнан а‚ самудийн а /хабар/ ?
ХIаъ! Цатешнарш харцона чохь ма бу.
Дела царна тIехьахула го бина ма ву (Дела царна тIехь ницкъ болуш ву).
ХIаъ! Иза сийлахь Къуръан ма ду.
1алашдечу уьна чохь ма ду.
