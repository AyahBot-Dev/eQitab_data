ХIан-хIа! Дуй боу Ас къематденца.
ХIан-хIа! Дуй боу Ас дукха бехкаш бохучу  сица.
Адамна моьтту-те Оха янне гулйийр яц шен даьIахкаш?
ХIаъ! Ницкъ болуш ду /Тхо/ цуьнан пIелгаш /гулдина‚ вовшахтоьхна/ дIанисдан.
ХIаъ‚ луу адамна къинош дан /и къематде харцдарца/ шен хьалха /йисинчу заманчохь/.
Хотту цо /къинош динчу керста адамо, ца вешаш/: "Маца хир ду и къематде?" −
БIаьрса /хьере хилла/ дIатохаделча.
Бутт лаьцича /шен нур дIадихьна‚ бода хилча/.
Малх а‚ бутт а вовшахтоьхча.
Эр ду адамо оцу /къемат/дийнахь: "Мичахь ю дIавадан меттиг?"
ХIан-хIа! ДIавадан меттиг ма яц!
Хьуо Кхиош-кхобучунна тIе ю оцу дийнахь дIанисвалан меттиг.
ДIадуьйцур ду оцу дийнахь адаме цо хьалхадаьккхинарг  а‚ цо тIаьхьатаьттинарг  а.
ХIаъ‚ тIаккха адам ша шена тIехь теш хир ду-кх (массо а межено тешалла дийр ду ша диначунна тIехь).
Шен бехказлонаш цо мел ялича а /къобалйийр яц уьш/.
Хьан мотт ма хьавзабе /Джабраил малико хьайга Къуръанан аяташ доьшучу хенахь/ цуьнца сих валархьама /хьайна дагахь цадисаран кхоьруш, хIай Мухьаммад/.
Баккъалла а, Тхуна тIехь ду иза гулдар а /хьан дагчохь/‚ иза дешийтар а /хьан маттаца/.
Оха иза доьшуш, тIаьхьахIотта цуьнан дешарна.
ТIаккха Тхуна тIехь ду иза билгалдаккхар а.
ХIаъ! Шу ма дезаш ду сиханиг  .
Аш /д1атесна/ дуьтуш ма ду тIаьхьарниг (эхарт).
Цхьа яххьаш хир ю оцу дийнахь екхаелла‚
Шаьш Кхиош-кхобучуьнга хьоьжуш.
Цхьа /кхин/ яххьаш хир ю оцу дийнахь мархаелла
Шайна тIехь боккха ницкъ бина хьуна хеталуш.
ХIан-хIа! /Са озина доккхуш/ и логе кхаьчча, /цо сауьйзуш/,
Эр ду /цуьнан гергарчара/: "Хьан тавийр вара /х1ара/  ?"
Хуур ду /адамна/ хIара /дуьненах/ дIакъастар дуйла.
/Сауьйзуш ветталуш/ ност ностарх кхетар ю.
Хьуо Кхиош-кхобучуьнга хир ду оцу дийнахь /нах/ дIалахкар /шаьш йинчу Iамалах бекхам эцан/.
Бакъ ца дора / керста адамо хIара дин/‚ ламаз а ца дора.
Амма харцдора /Къуръан/‚ юхавелира /ийманах/.
ТIаккха шен доьзална тIе воьдура кураволуш.
Ма бāла бу хьуна‚ ма бāла бу!
ТIаккха ма бāла бу хьуна‚ ма бāла бу!
Моьттуш ду-те адамна ша эрна дуьтур ду /дендина барт ца хоттуш /?
Иза (адам) дацара ткъа /хилла/ тIадамах (зудчунна чу кхоьссинчу стеган хих)?
ТIаккха дукъаделла ц1и хилира цунах. ТIаккха Цо кхоьллира /цунах адам/‚ нисвира иза /шен меженашца/.
ТIаккха цунах Цо хилийтира шиъ: боьрша стаг а‚ зуда а.
Ткъа И /Дела, Ша цу кепара тамаше х1уманаш кхоьллинарг/ ницкъ кхочуш вац белларш денбан?  /Ву, делора!/
