Ҳангоме ки воқеъа барпо шавад, (яъне, қиёмат воқеъ шавад),
ки воқеъ шудани онро ягон касе дурӯғгӯянда нест,
қиёмат душманони Аллоҳро дар дӯзах пасткунандааст ва дӯстони Аллоҳро дар ҷаннат баландкунанда. 
Он гоҳ ки замин ба сахтӣ биларзад.
Ва кӯҳҳо ба пуррагӣ реза-реза карда шаванд.
Ва чун ғуборе дар ҳаво пароканда гарданд.
Ва шумо эй мардум се гурӯҳ хоҳед шуд:
Пас гурӯҳи рост, соҳиби ҷойҳои олианд. Чи хуб аст ҷойгоҳашон!
Ва гурӯҳи чап, соҳиби ҷойҳои пастанд. Чи бад аст ҳолашон!!
 Ва пешсафон сӯи хубиҳо дар дунё, онҳо пешсафон сӯи дараҷаҳо дар охират мебошанд. Касоне, ки дар дунё дар анҷом додани корҳои хуб пешсафанд, дар охират пеш аз ҳама вориди ҷаннат мешаванд.
 Инҳо муқаррабони даргоҳи Илоҳӣ ҳастанд, наздик карда шудагонанд дар назди Аллоҳ,
 дар биҳиштҳои пурнозу неъмат хоҳанд буд.
 Дохил мешавад ба ҷаннат, гурӯҳе аз пешиниёни ин уммат ва умматони дигар.
 Ва шумораи андаке аз пасомадагон ҳастанд,
 бар тахтҳои гавҳарнишон хоҳанд нишаст.
 Такязада рӯ ба рӯйи якдигар нишаста бошанд.
 Бар гирди онҳо мегарданд, барои хидмати онҳо писарони ҳамеша ҷавон, ки пир намешаванд ва на мемиранд. 
 Бо қадаҳҳову кӯзаҳо ва ҷомҳое аз шаробе, ки дар ҷаннат ҷорист,
 ки аз нӯшидани он сардард нашаванд ва на аз ҳуш мераванд.
 Ва ин ходимон барои ҷаннатиҳо биёранд ҳар навъ меваеро, ки мехоҳанд.
 Ва гӯшти парранда, аз ҳар навъе, ки писандашон бошад.
 Ва барои онҳост ҳурони занони шаҳлочашм,
 монанди марворидҳое дар садаф пинҳон кардашуда.
 Ин ҳама неъматҳое, ки барояшон дода мешавад, мукофоти амалҳои некест, ки дар дунё мекарданд.
 Дар ҷаннат на сухани беҳуда мешунаванд ва на ҳарфе, ки гуфтани он гуноҳ бошад,
 ҷуз сухане, ки солим аз ин айбҳо бошад ва ба якдигар салом гӯянд.
 Ва аҳли саодат, чи бузург аст макон ва подоши онҳо!
 Дар зери дарахтони сидри бехор.
 Ва дарахтони мавз (банан), ки меваҳояшон бар якдигар чида шудаанд.
 Ва сояи доимӣ.
 Ва оби ҷорӣ.
 Ва дар миёни меваҳои фаровон ҳастанд,
 ки на тамом мешавад ва на манъ мегардад.
 Ва бистарҳои баланд.
 Мо биёфаридем занҳои аҳли ҷаннатро ғайри офаринишие, ки дар дунё буданд, яъне, офариниши комиле, ки нобуд намешаванд. 
 Ва ононро дӯшиза (бикр) гардонидем.
 Назди шавҳарони дӯстдоранда ҳамсинну сол.
 Ҳамаи ин неъматҳо барои аҳли саодат аст,
 Гурӯҳи бисёре аз пешиниёнанд.
 Ва гурӯҳи зиёде аз пас омадагонанд.
 Ва аҳли шақоват, он бадбахтон чӣ ҳоли баде доранд?
 Дар боди гарми ҷаҳаннам ва оби ҷӯшонанд,
 дар сояи дуди сиёҳ,
 ки ин соя на хунук бошад ва на боиззат. 
 Ҳамоно аҳли дӯзах, пеш аз ин дар дунё дар нозу неъмати ҳаром буданд ва саркашӣ мекарданд аз он чизе, ки паёмбарон барои онҳо оварда буданд.
 Ва ҳамеша бар гуноҳи бузург (ширк) мудавомат мекарданд. Ва нияти тавба надоштанд аз ширку гуноҳ. 
 Ва мегуфтанд он мункирони рӯзи қиёмат: «Оё замоне, ки мо мурдему хоку устухон шудем, оё боз мо зинда мешаваем? 
 Оё падарони наухстини мо низ зинда мешаванд?
 Бигӯ эй Паёмбар: «Албатта, ҳамаро аввалин ва охирин фарзандони Одам,
 бегумон дар ваъдагоҳи он рӯзи муайян (қиёмат) ҷамъ карда шаванд. 
 Спас шумо, эй гумроҳони роҳи ҳидоят,дурӯғшуморандагони ваъда ва азоби Аллоҳ,
 ҳатман аз дарахти заққум хоҳед хӯрд.
 Ва шикамҳои худро аз он пур хоҳед кард.
 Ва бар болои он оби ҷӯшоне, ки ташнагиро намешиканад, хоҳед нӯшид,
 Ва монанди шутурони мубтало ба бемории ташнагӣ менӯшед.
 Он чизеро, ки дучор мешаванд аз азоб, зиёфатест, ки тайёркарда шудааст барои онҳо дар рӯзи қиёмат. 
 Мо шуморо эй одамон аз нестӣ ба ҳастӣ офаридем, пас чаро аз нав зинда шуданро бовар намекунед? 
 Оё шумо мебинед он чи (оби маниро), ки мерезонед дар баччадони зан?
 Оё шумо он маниро ба сурати инсон меофаринед ё Мо офаринандаем?
 Мо муайян кардем дар миёни шумо маргро ва ҳаргиз оҷиз карда шуда нестем,
 аз ин, ки тағйир диҳем халқияти шуморо дар рӯзи қиёмат. Ва шуморо ба сурате, ки аз он бехабаред, аз нав биёфаринем.
 Ва ҳамоно шумо хуб донистед, ки Аллоҳ таъоло нахустин бор шуморо аз нестӣ офарид, пас чаро қудрати Аллоҳро ба ёд намеоред бар ин, ки ӯ қодир аст шуморо дубора халқ мекунад? 
 Дар он чизе, кишт мекунед, андешидаед?
 Оё шумо мерӯёнедаш аз замин ё Мо рӯёнандаем?
 Агар мехостем, ҳароина он зироъатро гиёҳи хушку дарҳамшикаста мегардонидем, ки аз он фоидае намедидед, пас дар ин ҳол, таъаҷубкунон мегӯед:
 Албатта мо зиёнкардаву азобкардагонем,
 балки мо аз ризқу рӯзӣ бенасиб мондагонем.
 Оё дар обе, ки менӯшед, андешидаед?
 Оё шумо онро аз абр фуруд овардаед сӯи замин, ё Мо фуруд орандагонем?
 Агар мехостем, ин обро шӯр мегардонидем, ки аз он фоидае намедидед. Пас, чаро шукри Парвардигоратонро бар фуруди ин оби ширин намегӯед?
 Оё дар оташе, ки аз шохҳои дарахт меафрӯзед, андешидаед?
 Оё дарахташро шумо офаридаед ё Мо офаринандаем?
 Мо он оташеро, ки меафрӯзед ҳушдоре аз дӯзах ва барои манфиъати мусофирони роҳгузар матоъе сохтем. 
 Пас ба покӣ ёд кун эй Паёмбар номи Парвардигори бузургатро!
 (Савганд ёд карда мегӯяд Аллоҳ таъоло:) Савганд ба ҷойгоҳи фӯру рафтани ситораҳо дар ғурубгоҳи осмон!
Ва ин ҳароина, хеле савганди бузург аст, агар бидонед.
Адбатта, ин Қуръоне, (ки ба Муҳаммад нозил шудааст,) Қуръони бузургу гиромиқадр ва фоидаовар аст.
Дар китобе нигаҳ дошта шудааст, ки аз чашми халқ пӯшида аст (ва ин китоби пинҳон Лавҳи Маҳфузаст, ки дар назди Аллоҳ ва фариштагон манзалати бузург дорад.)
Даст намерасонад ба Қуръон, магар фариштагони гиромиқадре, ки Аллоҳ таъоло онҳоро аз офату гуноҳон пок гардонидааст. (Ва инчунин даст намерасонад Қуръонро магар касоне, ки пок ҳастанд аз ширк, ҷанобат ва бе таҳоратӣ.) 
Ин Қуръони карим, нозилшудааст аз ҷониби Парвардигори ҷаҳониён. (Пас он ҳақ аст.)
Оё нисбати ин калом сустӣ ва бепарвоӣ мекунед?
 Ва ба ҷои шукри неъматҳое, ки Аллоҳ ба шумо додааст, шумоён онро дӯруғ мебароред ва кофир мешавед? 
 Пас, чаро ҳангоме, ки ҷон ба ҳулқум мерасад тавоноии бозгардонидани онро надоред.
 Ва шумо дар ин ҳангом ҳозирастеду менигаред? (Албатта наметавонед!)
 Ва Мо аз шумо ба ӯ наздиктарем, вале шумо намебинед.
 Пас агар метавонед ин ки дар баробари аъмолатон ҷазо дода намешавед,
 агар рост мегӯед, он руҳро боз гардонед. (Ҳаргиз наметавонед!)
 Пас, чун мурда аз муқаррабони даргоҳи Илоҳӣ бошад,
 пас барои ӯст ҳангоми маргаш раҳмату осоишу гули хушбӯй ва биҳишти пурнеъмат дар охират.
 Ва аммо агар мурда аз ёрони рост (аҳли саъодат бошад),
 пас гуфта мешавад ба ӯ: Салом ва амон бод ба ту аз ҷониби ёрони рост (аҳли саъодат).
 Ва аммо агар мурда аз дурӯғшуморандагони баъсу гумроҳони роҳи ҳидоят бошад,
 пас ӯро ба оби гарму ҷӯшони дӯзах меҳмонӣ кунанд.
 Ва саранҷоми ӯ дарафтодан ба дӯзах аст. 
 Албатта ин хабарҳое, ки эй Паёмбар ба ту зикр кардем, ҳама росту дуруст аст!
 Пас, ба номи Парвардигори бузургат тасбеҳ гӯй ва Ӯро пок шумор аз он чи золимон мегӯянд!
