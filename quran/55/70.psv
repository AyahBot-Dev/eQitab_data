So`rovchi voqe' bo`luvchi azob haqida so`radi.
Kofirlarga. Uni daf' qiluvchi yo`qdir.
U Allohdan — ma'orijlar egasidandir.
Farishtalar va Ruh Uning huzuriga miqdori ellik ming yil bo`lgan kunda ko`tarilur.
Bas, chiroyli sabr qil.
Albatta, ular u(qiyomat)ni uzoq deb biladir.
Va Biz uni juda yaqin deb bilurmiz.
U kunda osmon xuddi qora moy qoldiqlariga o`xshab qoladir.
Va tog`lar xuddi titilgan junga o`xshab qoladir.
Va yaqin do`st o`z do`stidan so`ramaydir.
Ularni ko`rib turadirlar. Gunohkor o`sha kun azobidan qutulish uchun o`z bolalarini ham.
Va xotinini va aka-ukasini ham.
Va uni o`ziga olgan qabilasini ham.
Va yer yuzidagi jamiyki kimsalarni ham fido qilishni xohlaydir. So`ngra o`zi najot topsa.
Yo`q! Albatta, u(jahannam) kuchli alangadur.
Boshning terisini sidirib oluvchidur.  
U chaqiradir. Orqaga ketgan va yuz o`girganni.
Va (molni) yig`ib, berkitganni.
Albatta, inson «halu'» qilib yaratilgandir.  
Agar unga yomonlik yetsa, chidamsizdir.
Va agar yaxshilik yetsa, ko`p man qiluvchidir.
Illo, namoz o`quvchilargina mustasnodir.
Ular namozlarida doim bo`ladiganlardir.
Ularning molu mulklarida ma'lum haqq bordur.
So`rovchi va bechoralar uchundir.
Va ular qiyomat kunini tasdiqlaydiganlardir.
Va ular o`z Robbilari azobidan qo`rqadiganlardir.
Albatta, Robbilarining azobidan omonlik yo`qdir.
Va ular o`z farjlarini saqlaydiganlardir.
Illo, o`z xotinlari yoki mulki bo`lganlardan (saqlamasalar), albatta ular malomat qilinmasdir.
Kimki o`shandan o`zgani istasa, bas, ular chegaradan chiqqanlardir.
Ular omonatlariga va ahdlariga rioya qiladiganlardir.
Va ular guvohliklarini to`g`ri beradiganlardir.
Ular namozlarini muhofaza qiladiganlardir.
O`shalar jannatlarda hurmatlanadiganlardir.
Kufr keltirganlarga ne bo`ldiki, sen tomon bo`yin cho`zib shoshilmoqdalar?
O`ng tarafdan va chap tarafdan to`p-to`p bo`lmoqdalar?  
Ulardan har bir kishi na'iym jannatga kiritilishni tama' qilurmi?
Yo`q! Albatta, Biz ularni o`zlari bilgan narsadan yaratganmiz.
Mashriqlar va mag`riblar Robbisi bilan qasam ichamanki, albatta, Biz qodirmiz.
O`rinlariga ulardan yaxshiroqlarini almashtirishga va Biz bu ishni qilishdan ojizmasmiz.
Ularni tek qo`y. To va'da qilingan kunga yo`liqqunlaricha (xohlaganlariga) sho`ng`iyversinlar va o`ynayversinlar.
U kunda xuddi sanamlar(ibodati)ga shoshganlaridek, qabrlaridan shoshib chiqurlar.
Ko`zlari qo`rqinchga to`lgan, o`zlarini xorlik qoplagan holda tururlar. Bu o`sha, ularga va'da qilingan kundur.  
