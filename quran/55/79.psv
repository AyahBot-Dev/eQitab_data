Shiddat bilan (jonni) sug`urib oluvchi(farishta)lar bilan qasam.
Yumshoqlik bilan jon oluvchi(farishta)lar bilan qasam.
Suzib yuruvchi(farishta)lar bilan qasam.
O`zishda musobaqa qiluvchi(farishta)lar bilan qasam.
Amrning tadbirini qiluvchi(farishta)lar bilan qasam.
Iztirobga tushuvchi iztirobga tushgan kunda.
Unga ergashuvchi ergashganda.
O`sha kunda qalblar xavfga to`ladir.
Ularning ko`zlari qo`rqinchga to`ladir.
Ular: «Biz, albatta, ortga qaytarilamizmi?» – derlar.
«Chirigan suyak bo`lganimizdan keyin ham-a?»
Agar shundoq bo`lsa, bu hasratiy qaytish-ku!» – derlar.
Albatta, u(qiyomat) bir qichqiriqdan boshqa narsa emas.
Ko`ribsizki, ular (qiyomat) maydonida turibdir.
Senga Musoning xabari keldimi?
Qachonki Robbisi unga Muqaddas Tuva vodiysida nido qildi.
«Fir'avn huzuriga bor, albatta, u tug`yonga ketdi.
Bas unga ayt: «Senda poklanishga (rag`bat) bormi?
Va seni Robbingga hidoyat qilsam, shoyadki (undan) qo`rqsang», degin».
Va unga ulkan alomatni ko`rsatdi.
Ul uni yolg`onga chiqardi va osiy bo`ldi.
So`ng ortiga o`girilib, tezlab ketdi.
Keyin (odamlarni) to`pladi va nido qildi.
Va, men sizlarning eng oliy Robbingizman, dedi.
Bas, Alloh uni avvalgi va oxirgi gunohlari uchun azobga oldi.
Albatta, bunda U zotdan qo`rqqanlar uchun ibrat bordir.
Sizlarni yaratish qiyinmi yoki U zot bino qilgan osmonnimi?
Uning shiftini yuqori ko`tardi va bekami-ko`st, mustahkam qilib qo`ydi.
Kechasini qorong`u va kunduzini yorug` qildi.
Va undan so`ng yerni tuxum shaklida qildi.
Undan suvni, o`t-o`lanlarni chiqardi.
Va tog`larni sobit qildi.
Sizlarga va chorvalaringizga manfaat bo`lsin uchun.
Vaqtiki katta g`olib (qiyomat) kelsa.
U kuni inson qilgan ishlarini eslaydir.
Va jahannam ko`radiganlarga zohir qilinadir.
Ammo kimiki tug`yonga ketgan bo`lsa.
Va bu dunyo hayotini ustun qo`ygan bo`lsa.
Bas, albatta, Jahiym (unga) o`rin bo`ladir.
Va ammo, kim Robbisining maqomidan qo`rqqan va o`z nafsini havolanib ketishidan qaytargan bo`lsa...
Bas, albatta, jannat (unga) o`rin bo`ladir.
Sendan, qiyomat qachon bo`lur, deb so`rashadir.
U(qiyomat)ning zikrini sen qandoq bilarding.
Uning intihosi Robbinggagina xos.
Albatta, sen u(qiyomat)dan qo`rquvchilarga ogohlantiruvchisan, xolos.
U(qiyomat)ni ko`rgan kunlari, xuddi, bu dunyoda bir kecha yoki kunduzdan boshqa turmaganga o`xsharlar.
