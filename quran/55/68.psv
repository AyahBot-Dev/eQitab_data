Nuun. Qalam bilan va satrlarga yozadigan narsalar bilan qasam. 
Sen Robbing ne'mati ila majnun emassan.
Va albatta, senga minnat qilinmaydigan ajr bordur.
Va albatta, sen ulkan xulqdasan.
Bas, tezda ko`rasan va ular ham ko`rurlar.
Sizlardan qaysingizda majnunlik borligini.
Albatta, Robbing O`zi kim Uning yo`lidan adashganini biluvchidur va U hidoyatda yuruvchilarni ham biluvchidur.
Bas, yolg`onga chiqaruvchilarga itoat qilma.
Agar sen murosa qilsang, ular ham murosa qilishni orzu qiladilar.
Itoat qilma! Har bir qasamxo`r, pastkashga.
Ayblovchi, chaqimchilik qilib yuruvchiga.
Yaxshilikni man qiluvchi, tajovuzkor, sergunohga.
Qo`pol, undan so`ng, otasining tayini yo`qqa.
Moli va o`g`illari ko`p bo`lganidan.
Bizning oyatlarimiz unga o`qilgan paytda, avvalgilarning afsonalari, der.
Tezda uning tumshug`iga belgi qo`yamiz.
Albatta, Biz ularni bog` egalarini sinaganimizdek sinab ko`rdik. Vaqtiki, erta tongda terib olamiz, deb qasam ichdilar.
Va istisno qilmadilar.
Ular uxlab yotganda, u(bog`)ning ustidan Robbingdan bo`lgan aylanuvchi aylanib chiqdi.
Bas, u xuddi mevasi terib olinganga o`xshab qoldi.
Ular tong saharda bir-birlarini chaqirdilar.
Agar teradigan bo`lsangiz, ekinzoringizga ertaroq boring, deb.
Bas, past ovoz bilan gaplashib yurib ketdilar.
Bugun siz boringizda u(bog`)ga miskin kira ko`rmasin, deb.
Va ertalabda qasd-la, o`zlarini qodir sezib, bordilar.
Uni ko`rganlarida, biz adashibmiz, dedilar.
Balki biz mahrum bo`lgandirmiz, dedilar.
Ularning eng yaxshi va adolatlisi: «Sizlarga tasbih aytsalaringiz-chi, demabmidim», dedi.
Robbimiz ayblardan pok bo`ldi, albatta, biz zolimlardan edik, dedilar.
Bas, ba'zilari ba'zilarini malomat qila boshladilar.
«Voy, sho`rimiz qursin, tug`yonga ketgan ekanmiz.
Shoyad, Robbimiz uning o`rniga undan ko`ra yaxshirog`ini bersa. Biz o`z Robbimizga rag`batlimiz, dedilar.
Azob shundoq bo`lur va agar bilsalar, albatta, oxirat azobi bundan katta bo`ladir.
Albatta, taqvodorlar uchun Robbilari huzurida na'iym jannatlari bordur.
Musulmonlarni jinoyatkorlarga o`xshatib qo`yarmidik?!
Sizlarga nima bo`ldi, qanday hukm chiqaryapsizlar?!
Yoki sizlarning kitobingiz bor-u, undan o`qidingizmi?
Unda sizlarga nimani ixtiyor qilsangiz, albatta, (bo`laveradi) deyilganmi?!
Yoki sizlarga bizning qiyomat kunigacha yetadigan bergan va'dalarimiz bo`lib, unda, albatta, siz nima hukm qilsangiz, shu bo`ladi, deyilganmi?!
So`ra ulardan, qay birlari bu narsaga kafil ekan?
Yoki ularning sheriklari bormikin, agar rostgo`y bo`lsalar, o`sha sheriklarini ham olib kelsinlar.
Boldirlar shimarilgan kunida va ular sajdaga chaqirilganda, qodir bo`lmaslar. 
Ularning ko`zlari qo`rqinchga to`la, xorlik o`rab olgan. Va darhaqiqat, ular salomatlik hollarida sajda qilishga chaqirilgan edilar.
Bu gapni yolg`onga chiqaruvchilarni Mening O`zimga qo`yib qo`y. Biz ularni o`zlari bilmagan tarafdan asta-sekin olamiz.
Va ularga muhlat beraman. Albatta, Mening hiylam metindir.
Yoki sen ulardan haq so`rayapsan-u, ular qarzga botib qoldilarmi?
Yoki huzurlarida g`oyib ilmi bor-u, ular yozib oladilarmi?
Robbing hukmiga sabr qil va bir vaqtlar g`amga to`lgan holda nido qilgan baliq sohibiga o`xshama.
Agar uni Robbisining ne'mati topmaganda, ochiq sahro joyga, mazammatga qolgan holda tashlangan bo`lardi.
Bas, uni Robbisi tanlab oldi va solih bandalaridan qildi.
Va kofirlar zikrni eshitayotganlarida seni ko`zlari bilan toydirmoqchi bo`ldilar va, albatta, u jinnidur, derlar.
Holbuki, u butun olamlarga eslatmadan o`zga narsa emas.
