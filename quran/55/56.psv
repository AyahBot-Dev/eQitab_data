Voqi'a voqe' bo`lganda.
Uning voqe' bo`lishini yolg`onga chiqaruvchi (jon) yo`qdir.
U, ham pastlatuvchi, ham ko`taruvchidir.
Qachonki, yer qattiq larzaga keltirilganda.
Va tog`lar maydalanib titilganda.
Bas, tarqalgan chang-to`zonga aylanganda.
Va siz uch toifa bo`lganingizda.
O`ng taraf egalari. O`ng taraf egalari ne(saodatlilar)dir?!
Va chap taraf egalari. Chap taraf egalari ne(badbaxtlar)dir?!
Va peshqadamlar, peshqadamlar.
Ular (Allohga) yaqin bo`lganlar.
Serne'mat jannatlardadirlar.
Avvalgilardan ko`pchilik.
Va oxirgilardan ozchilik.
To`qima so`rilardadirlar.
Bir-birlariga ro`baro` bo`lib yonboshlagan holdadirlar. 
Atroflarida mangu yosh yigitlar aylanib yururlar.
Oqar chashma mayi to`latilgan qadahlar, ko`zalar va kosalar bilan.
Undan bosh og`rig`i ham, mast ham bo`lmaslar.
Va xohlagan mevalarini olib.
Ishtahalari tusagan qush go`shtini olib (aylanib yurarlar).
Yana, ko`zi go`zal hurlar bor.
Misoli yashirilgan dur kabi.
Bular — qilib yurgan amallarning mukofotidur.
Ular u(Jannat)da behuda, gunoh(so`z)larni eshitmaslar.
Magar «Salom, salom» deyilganini (eshitarlar). 
O`ng taraf egalari. O`ng taraf egalari nedir?!
Ular tikonsiz sidrzorlardadirlar. 
Sermeva bananzorlardadirlar.
Va yoyilgan soyalardadirlar.
Oqar suvlardadirlar.
Serob mevalardadirlar.
Tugamaydigan va man qilinmaydigan.
Ko`tarilgan ko`rpachalardadirlar.
Albatta, Biz u(hur)larni daf'atan, xos qilib, yaratdik.
Bas, ularni bokira qizlar qilib qo`ydik.
Bir xildagi tengdosh mahbubalar.
O`ng taraf egalari uchun.
Ular avvalgilardan ko`pgina jamoatlardir.
Keyingilardan ham ko`pgina jamoatlardir.
Va chap taraf egalari. Chap taraf egalari ne(badbaxtlar)dir?!
Ular o`t shamol va qaynoq suvdadirlar.
Qop-qora tutun soyasidadirlar.
Na salqin emas va na foydali.
Albatta, ular bundan oldin hoyi-havasga berilganlardan edilar.
Va katta gunoh ishlarni mudom qilib kelgan edilar.
Va: «Biz o`lib, tuproq va suyak bo`lsak ham, qayta tiriltirilamizmi?
Avval o`tgan otalarimiz ham-a?!» – der edilar.
Aytgil: «Albatta, avvalgilar va oxirgilar.
Ma'lum kuni, belgilangan vaqtda, albatta, to`planuvchidirlar».
So`ngra, siz, ey adashganlar, yolg`onga chiqaruvchilar.
Albatta, zaqqum daraxtidan yeyuvchisizlar.
Bas, undan qorinlarni to`ldiruvchisizlar.
Bas, ustidan o`ta qaynoq suvdan ichuvchisizlar.
Bas, chanqoq tuyadek ichuvchisizlar.
Ularning qiyomat kunidagi ziyofatlari mana shu!!!
Biz sizlarni yaratganmiz, ishonsalaring-chi!
O`zingiz chiqaradigan maniyni o`ylab ko`ring-a!
Uni sizlar yaratasizmi yoki Biz yaratuvchimizmi?!
Orangizdagi o`limni Biz belgilaganmiz va Biz ojiz emasmiz.
Sizning o`rningizga sizga o`xshashlarni almashtirishdan va sizlarni o`zingiz bilmaydigan holda yaratishdan.
Va darhaqiqat, avvalgi yaratilishni bildingiz-ku, eslasalaringiz-chi!
O`zingiz ekayotgan narsani o`ylab ko`ring-a!
Uni siz undirasizmi yoki Biz undiruvchimizmi?
Agar xohlasak, Biz uni quruq cho`pga aylantirib qo`yamiz. Sizlar esa, nadomatda ajablanib:
«Albatta, biz ziyon ko`rganlarmiz.
Balki, mahrum bo`lganlarmiz, (deysizlar).
O`zingiz ichadigan suvni o`ylab ko`ring-a!
Uni bulutlardan siz tushirasizmi yoki Biz tushiruvchimizmi?
Agar xohlasak, Biz uni sho`r qilib qo`yamiz. Shukr qilsangiz-chi!
O`zingiz yoqadigan olovni o`ylab ko`ring-a!
Uning daraxtini siz yaratgansizmi yoki Biz yaratuvchimizmi?
Biz u(olov)ni eslatma va yo`lovchilar uchun manfaat qilib qo`ydik.
Bas, ulug` Robbing ismini poklab yod et! 
Yulduzlarning manzillari bilan qasam ichaman. 
Albatta, agar bilsangiz, bu ulug` qasamdir. 
Albatta, u Qur'oni Karimdir.
U Saqlangan kitobdadir.
Uni faqat poklanganlargina ushlaydir.
U, olamlarning Robbisidan tushirilgandir.
Bas, sizlar mana shu so`zga beparvolik qilasizlarmi?
Va yolg`onga chiqarishni rizq qilib olasizlarmi? 
Joningiz halqumga kelib qolsa-chi?
Holbuki, o`sha vaqtda o`zlaringiz qarab turgan bo`lasizlar.
Biz esa, sizdan ko`ra unga yaqinmiz, ammo sizlar ko`rmaysizlar. 
Agar siz hisob bermaydigan bo`lsangiz.
U(jon)ni o`rniga qaytaring-chi, agar gaplaringiz rost bo`lsa.
Agar yaqinlashtirilganlardan bo`lsa.
Rohatda, farog`atda va serne'mat jannatdadir.
Agar o`ng taraf egalaridan bo`lsa.
Bas, senga o`ng taraf egalaridan Salom bo`lsin, (deyilur).
Va agar yolg`onga chiqaruvchi gumrohlardan bo`lsa.
Bas, o`ta qaynoq suvdan ziyofat.
Va do`zaxga kirishdir.
Albatta, ushbu, ta'kidki, ochiq-oydin haqiqatdir.
Bas, ulug` Robbing ismini poklab yod et!
