Tur bilan qasam...
Satrlarga bitilgan kitob bilan qasam...
Yozishga tayyorlangan teriga.
Va obod uy bilan qasam...
Va ko`tarilgan shift bilan qasam...
Va to`lgan dengiz bilan qasam.
Albatta, Robbingning azobi ro`y berajak.
Uni qaytaruvchi yo`qdir.
U kunda osmon larzaga kelib chayqalur.
Va tog`lar sayr etib yurur.
Bas, o`sha kunda yolg`onga chiqaruvchilarga vayl bo`lsin!
(Botilga) sho`ng`ib o`ynashadiganlarga.  
U kunda jahannam o`tiga kuchlab itarilurlar.
Mana bu, sizlar yolg`onga chiqargan o`t bo`ladi!
Bu sehrmi?! Yoki sizlar ko`rmayapsizlarmi?!
Kiringlar unga! Chidaysizlarmi, chidamaysizlarmi — bari bir. Qilib yurgan amallaringizning jazosini olasizlar, xolos.
Albatta, taqvodorlar jannatlar va nozu ne'matlar ichidadirlar.
Robbilari ularga bergan narsalardan lazzatdadirlar. Robbilari ularni jahannam azobidan saqlar.
Yenglar, ichinglar, osh bo`lsin. (Bular) qilgan amallaringiz uchundir.
Ular qator tizilgan so`rilarga yonboshlagan holdalar. Va ularni go`zal ko`zli hurlarga uylab qo`yganmiz.
O`zlari iymon keltirib, zurriyotlari ularga iymon bilan ergashganlarning zurriyotini ularga qo`shdik va ularning amallaridan hech narsani kamaytirmadik. Har bir kishi o`z kasbi garovidir.  
Va Biz ularga xohlagan mevalari va go`shtlarini muhayyo qilib qo`ydik.
Ular unda qadahlarni bir-birlariga uzaturlar. U yerda behuda sergaplik va gunoh yo`q.  
Va atroflarida xuddi sadafdagi durdek g`ulomlari aylanib, xizmatda yurishar.
Ba'zilari boshqalaridan o`girilib so`ray boshladilar:
«Albatta, biz ilgari o`z ahlimiz davrasida U zotdan qo`rquvchilardan edik.
Bas, Alloh bizga marhamat qildi va bizni do`zax azobidan saqladi.
Albatta, biz ilgari Unga duo qilardik. Albatta, Uning O`zi yaxshilik qiluvchi va rahimlidur».
Bas, eslatgin: sen Robbing ne'mati ila folbin ham emassan, majnun ham emassan.  
Balki: «U — shoir, biz unga o`lim yetishini kutamiz», derlar?
Aytgin: «Kutinglar, albatta, men ham sizlar bilan birga kutuvchidirman».
Yo aqllari shunga buyuradimi, yoki ular tug`yonga ketgan qavmlarmi?
Balki, u(Qur'on)ni o`zi to`qidi, derlar? Yo`q, ular iymon keltirmaslar.
Agar ularning gapi rost bo`lsa, u(Qur'on)ga o`xshash so`zni keltirsinlar.
Balki, ular, hech narsadan hech narsa yo`q, o`zlari yaralgandirlar?! Yoki ular yaratuvchilarmi?
Balki, ular osmonlaru yerni yaratgandirlar?! Yo`q, ular ishonmaslar.
Balki, ularning huzurida Robbingning xaziynalari bordir?! Yoki ular boshqaruvchilarmi?
Balki, ularning (xabarni) eshitadigan narvonlari bordir?! Undoq bo`lsa, eshituvchilari ravshan hujjat keltirsin.  
Yoki U zotga qizlar-u, sizlarga o`g`illarmi?
Yoki sen ulardan haq so`rayapsan-u, ular to`lovdan qiynalayaptilarmi?
Balki, ularning ixtiyorida g`ayb (ilmi) bo`lib, ular yozib olayotgandirlar?!
Balki, hiyla ko`rsatishni xohlarlar?! Bas, kofirlar hiylalarining jazosini tortarlar.
Balki, ularning Allohdan boshqa xudolari bordir?! Alloh ular keltirayotgan shirkdan pok bo`ldi.
Agar ular boshlariga tushayotgan parchani ko`rsalar ham, to`plangan bulut, derlar.
Ularni halokatga uchraydigan kunlariga yo`liqqunlarigacha tek qo`y.  
U kunda hiylalari ularga hech qanday foyda bermas va ularga yordam ham berilmas.
Va, albatta, zulm qilganlarga undan o`zga azob ham bor, lekin ko`plari bilmaslar.  
Bas, Robbing hukmiga sabr qil. Albatta, sen ko`z o`ngimizdasan, o`rningdan turganingda Robbingga tasbih ayt!
Va kechasi ham. Bas, yulduzlar botgandan keyin ham tasbih ayt.  
