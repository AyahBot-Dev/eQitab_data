Vayl bo`lsin o`lchovdan urib qoluvchilarga.
Ular odamlardan narsa o`lchab olsalar, to`liq olarlar.
Va agar odamlarga o`lchab yoki tortib bersalar, kamaytirarlar.
Ana shular, albatta, qayta tiriltirilishlarini o`ylamaydilarmi?
Ulug` bir kunda.
U kunda odamlar olamlarning Robbi huzurida tik turarlar.
Yo`q! Albatta fojirlarlarning kitobi «sijjiyn»dadir.
«Sijjiyn» qanday narsa ekanini senga nima bildirdi?!  
U(Sijjiyn) yozilgan kitobdur.
O`sha kunda yolg`onga chiqaruvchilarga vayl bo`lsin!
Ular jazo (qiyomat) kunini yolg`onga chiqarurlar.
Uni haddan oshuvchi va o`ta gunohkorlardan boshqalar yolg`onga chiqarmaslar.
Qachon unga oyatlarimiz tilovat qilinsa, «avvalgilarning afsonalari», der.
Yo`q! Ularning qilgan kasblari qalblariga mog`or bo`lib o`rnashib qolgandir.
Yo`q!!! Albatta, ular o`sha kunda o`z Robbilarini ko`rishdan to`silurlar.
So`ngra, albatta, ular jahiymga kiruvchilardir.
So`ngra, mana bu, sizlar yolg`onga chiqarib yurgan narsa, deyilur.
Yo`q!!! Albatta, abrorlarning kitobi «Illiyyiyn»dadur.
«Illiyyiyn» qandoq narsa ekanini senga nima bildirdi?!
U yozilgan kitobdur.
Unga muqarrab(farishta)lar shohid bo`lurlar.
Albatta, abrorlar jannati na'iymdadurlar.
Pardali baland so`rilar ustida nazar solib tururlar.
Ularning chehralaridan jannat ravnaqini bilib olasan.
Ular muhrlangan, nihoyatda pok sharobdan ichurlar.
U(sharob)ning xotimasi miskdandir. Va shu narsa uchun musobaqa qiluvchilar musobaqa qilsinlar.
U sharobning aralashmasi «Tasniym»dandir.
U(Tasniym) bir buloqdirki, undan muqarrablar icharlar.
Albatta, jinoyat qilganlar iymon keltirganlar ustidan kular edilar.
Agar mo`minlar ularning yonidan o`tsalar, masxaralab ishora qilar edilar.
Agar (kofirlar) o`z ahllari huzuriga qaytib borsalar, huzurlanib qaytib borar edilar.
Va agar u(mo`min)larni ko`rsalar, «Albatta, anavilar adashganlar», der edilar.
Holbuki, ular mo`minlar ustidan kuzatuvchi qilib yuborilganlari yo`q-ku!
Endi, bu Kunda iymon keltirganlar kofirlar ustidan kularlar.
Pardali, baland so`rilar ustida nazar solib turarlar.
Kofirlar bu dunyoda qilgan ishlarining «savobini» olarmikanlar?!
