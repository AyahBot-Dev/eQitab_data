Qiyomat kuni bilan qasam.
Va malomatchi nafs bilan qasam.
(Kofir) Inson Bizni uning suyaklarini jamlab olmas, deb o`ylarmi?
Albatta, Biz uning barmoq uchlarini ham asl holiga keltirishga qodirmiz.
Balki, inson kelajakda fisqu fujur qilishni xohlaydir.
Qiyomat kuni qachon? — deb so`raydir.
Qachonki ko`z lol qolib qo`rqinchga to`lsa.
Va oy tutilsa.
Va quyosh bilan oy jamlansa.
O`shal kunda inson: «Qochar joy qayerda?» deb qoladir.
Yo`q! Qochar joy yo`qdir!
U kunda joylashuv faqat Robbing huzurida bo`ladir.
U kunda insonga avvalu oxir qilgan ishlarining xabari beriladir.
Ha, inson o`z nafsiga qarshi o`zi shohiddir.
Va agar uzrlarini to`kib solsa ham.
Sen shoshilib u bilan tilingni qimirlatma.
Albatta, u(Qur'on)ni jamlash va o`qib berish Bizning zimmamizda.
Bas, Biz uni o`qisak, qiroatiga zehn solib tur.
So`ngra u(Qur'on)ni bayon qilib berish ham Bizning zimmamizda.
Yo`q! Balki sizlar shoshar dunyoni yaxshi ko`rasizlar.
Va oxiratni tark etasizlar.
U kunda chiroyli yuzlar bor.
O`z Robbisiga nazar soluvchilar.
Va u kunda tirishib-burishgan yuzlar ham bor.
O`zlariga umurtqasini sindiradigan ish bo`lishiga ishonarlar.
Yo`q! Vaqtiki, (jon) halqumga kelsa.
Va «Kim buni qutqarar?» deyilsa.
Va, albatta, bu firoq ekanligiga ishonsa.
Va boldirlar bir-biriga almashsa.
U kunda haydab borish joyi Robbing huzuridadir.  
Bas, u tasdiqlamadi va namoz o`qimadi.
Va lekin yolg`onga chiqardi va yuz o`girdi.
So`ng o`z ahliga kerilib bordi.
Holingga voy bo`lsin sening, voy bo`lsin!
Yana holingga voy bo`lsin sening, voy bo`lsin!
Inson behuda tark qilinishlikning hisobini qilurmi?
U maniydan oqqan nutfa bo`lmaganmidi?
So`ng alaqa bo`ldi. Bas, bekami-ko`st etib yaratdi.
Bas, undan juftni — erkak va ayolni yaratdi.
Shunday Zot o`liklarni tiriltirishga qodir emasmi?!
