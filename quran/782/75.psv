Nu! Jur pe Ziua Învierii!
Şi nu! Jur pe sufletul care singur se învinuieşte  !
Oare socoteşte omul că Noi nu vom aduna din nou oasele sale  ?
Ba da! Noi suntem în stare să potrivim la loc şi vârfurile degetelor sale!
Însă omul voieşte mai degrabă să păcătuiască înainte  .
El întreabă: „Când va fi Ziua Învierii?”
Atunci când vederea va fi orbită
Şi Luna se va întuneca
Şi Soarele şi Luna vor fi deopotrivă  .
În Ziua aceea, omul va zice: „Unde este scăparea?”
Nici vorbă! Nu va fi loc de scăpare!
Numai la Domnul tău va fi în Ziua aceea întoarcerea!
În Ziua aceea, i se va vesti omului ceea ce a dat mai înainte şi ceea ce a lăsat pentru mai târziu.
Ba omul va fi o mărturie limpede împotriva lui însuşi,
Chiar dacă el va aduce dezvinovăţirile sale.
Nu mişca limba ta pentru ca să‑l grăbeşti!  
Noi suntem datori cu strângerea lui şi cu recitarea lui  ,
Iar când Noi îl vom recita, urmează recitarea sa!  
Apoi, Noi suntem datori cu tâlcuirea lui.
Dar nu! Voi iubiţi [viaţa] cea trecătoare
Şi sunteţi nepăsători faţă de Viaţa de Apoi!
În Ziua aceea, vor fi unele chipuri luminoase,
Care vor privi spre Domnul lor,
Iar alte chipuri vor fi în Ziua aceea întunecate,
Aşteptând să li se întâmple o nenorocire.
Dar nu! Când [sufletul] va ajunge la clavicule  
Şi se va zice: „Cine este tămăduitor  ?”
Şi el va crede că aceasta este despărţirea [de viaţă],
Şi piciorul se va încolăci cu piciorul [gambele]  ,
În Ziua aceea la Domnul tău vei fi condus  !
Însă el nici nu a crezut  , nici nu a făcut Rugăciunea.
Ci, dimpotrivă, el a învinuit de minciună şi a întors spatele,
Apoi s‑a dus spre familia sa, păşind cu îngâmfare.
Vai ţie, vai!
Şi încă o dată: Vai ţie, vai!
Oare omul îşi închipuie că el va fi lăsat în voie?
Oare nu a fost el o picătură din sămânţa vărsată?
Apoi a fost un cheag de sânge, apoi [Allah] l‑a plămădit şi i‑a dat chip armonios
Şi a făcut din el doi soţi – bărbat şi muiere?
Şi oare Acesta [Allah] nu are putere să‑i învie pe cei morţi?  
