Alif, Lam, Ra’. Acestea sunt versetele Cărţii pline de Înţelepciune .
Le este oamenilor de mirare că Noi am revelat unui bărbat dintre ei: „Să‑i previi pe oameni şi să‑i binevesteşti pe cei care cred că ei vor avea loc meritat la Domnul lor!”? Cei necredincioşi zic: „Acesta este un vrăjitor vădit!”.
Domnul vostru este Allah care a creat cerurile şi pământul în şase zile, apoi s‑a înălţat pe Tron. El orânduieşte toate lucrurile şi nu este mijlocitor în [Ziua de Apoi] decât cu voia Lui. Acesta este Allah, Stăpânul vostru! Adoraţi‑L pe El , aşadar! Voi nu chibzuiţi?
La El este întoarcerea voastră, a tuturor , făgăduinţa lui Allah [ce se va împlini] cu adevărat! El este Cel care înfăptuieşte prima oară, apoi o face din nou , pentru a‑i răsplăti cu dreptate pe cei care cred şi săvârşesc fapte bune. Cât despre cei care nu cred, ei vor avea parte de o băutură din apă clocotită şi de chin dureros, pentru că nu au crezut.
El este Cel care a făcut Soarele ca o lumină strălucitoare şi Luna ca o lumină şi El i‑a orânduit treptele, pentru ca voi să cunoaşteţi numărul anilor şi socotirea [vremii] . Nu le‑a făcut Allah pe acestea decât pentru [un scop] adevărat. El desluşeşte semnele pentru oamenii care pricep.
În succedarea nopţii şi zilei şi în cele pe care Allah le‑a făcut în ceruri şi pe pământ sunt semne pentru oamenii care au frică [de Allah].
Cei care nu nădăjduiesc în întâlnirea cu Noi şi sunt mulţumiţi de viaţa lumească şi se simt în siguranţă în ea, precum şi aceia care sunt nepăsători faţă de semnele Noastre,
Aceştia vor avea ca sălaş Focul, pentru ceea ce ei au agonisit .
Cei care cred şi săvârşesc fapte bune, pe ei îi va călăuzi Domnul pentru evlavia lor . Vor curge pâraie pe sub ei în Grădinile plăcerii.
Rugăciunea lor în ele va fi „Mărire Ţie, o, Allah!”, iar salutul lor în ele va fi „Pace [vouă]!”, iar sfârşitul rugăciunii lor va fi „Laudă lui Allah, Domnul lumilor!”
Dacă Allah ar grăbi răul pentru oameni cu repeziciunea cu care ei cer binele, sorocul lor ar fi hotărât. Dar Noi îi lăsăm pe cei care nu nădăjduiesc în întâlnire cu Noi să bâjbâiască în nelegiuirea lor.
Atunci când pe om îl loveşte o nenorocire, el Ne cheamă pe Noi, de este el culcat pe o parte, aşezat jos sau în picioare. Dar după ce l‑am scăpat de nenorocire, el merge mai departe, ca şi cum nici nu Ne‑ar fi chemat pentru nenorocirea care l‑a lovit. Aşa le sunt împodobite celor nelegiuiţi, [faptele] pe care ei le‑au săvârşit.
Noi am făcut să piară neamurile de dinaintea voastră, când ele au fost nelegiuite. Şi cu toate că au venit la ele trimişii lor cu semne desluşite, ele nu au crezut. Astfel îi răsplătim Noi pe marii păcătoşi .
Apoi v‑am făcut pe voi urmaşi ai lor pe pământ, pentru a vedea ce faceţi voi .
Şi când li se citesc lor versetele Noastre desluşite, zic aceia care nu nădăjduiesc în întâlnirea cu Noi : „Adu un alt Coran decât acesta!” sau „Schimbă‑l!”. Spune: „Nu am eu căderea să‑l schimb cu de la mine putere! Eu nu fac decât să urmez ceea ce îmi este revelat. Eu mă tem, dacă mă răzvrătesc împotriva Stăpânului meu, de osânda unei Zile cumplite !”
Spune: „Dacă Allah ar fi voit, eu nu vi l‑aş fi citit şi El nu vi l‑ar fi făcut cunoscut vouă , căci doară eu am rămas printre voi vreme îndelungată înainte de el. Voi nu pricepeţi?!”
Şi cine este mai nelegiuit decât acela care plăsmuieşte minciuni împotriva lui Allah şi ia versetele Sale drept minciuni? Dar păcătoşii nu vor izbândi!
Ei adoră în locul lui Allah ceea ce nu le face lor nici rău şi nu le aduce lor nici folos şi zic ei: „Aceştia sunt mijlocitorii noştri la Allah!” Spune: „Îi vestiţi voi lui Allah ceea ce El nu ştie din ceruri şi de pre pământ?” Allah Preamăritul şi Preaslăvitul este deasupra celor asociaţi [Lui].
Oamenii nu au fost decât o singură comunitate şi apoi s‑au deosebit ei. Şi de n‑ar fi fost un cuvânt rostit mai înainte de Domnul tău , ar fi fost hotărât pentru ei [lucrul] asupra căruia ei au avut păreri deosebite.
Ei zic: „De ce nu i se trimite lui un semn de la Domnul său?” Spune: „Cele neştiute sunt numai la Allah! Aşteptaţi şi voi fi şi eu împreună cu voi printre cei care aşteaptă [hotărârea lui Allah]!”
Şi când le‑am dat Noi oamenilor să guste îndurare, după o nenorocire care i‑a lovit, iată că ei au avut pricină împotriva versetelor Noastre. Spune: „Allah este şi mai priceput . Trimişii Noştri scriu ceea ce voi vicleniţi!” 
El este Cel care vă ajută să umblaţi pe uscat şi pe mare. Dar când sunt ei în corăbii, mânate de vânturi prielnice, bucurându‑se de ele, asupra lor se abate vânt năprasnic şi se năpustesc peste ei talazuri din toate părţile şi îşi închipuie că sunt ei cuprinşi, atunci Îl cheamă ei [numai] pe Allah, cu credinţă în religia Lui: „De ne vei mântui de aceasta, vom fi noi printre aceia care Îţi aduc mulţumire! ”
Şi după ce i‑a mântuit El, iată‑i pe ei cum se poartă siluitori pe pământ, fără dreptate. O, oameni ! [Să ştiţi că] siluirea voastră este împotriva sufletelor voastre! Însă aceasta este o plăcere [trecătoare] a vieţii pământeşti, pentru că apoi întoarcerea voastră va fi la Noi şi atunci vă vom vesti Noi ceea ce aţi făcut.
Iar viaţa lumească este asemenea apei pe care Noi o pogorâm din cer, cu care se amestecă plantele pământului din care mănâncă oamenii şi vitele, în aşa fel încât pământul îşi ia podoaba ş i s e î mpodobeşte . Dar când sălăşluitorii săi cred că ei sunt stăpâni peste el , iată că peste el vine porunca Noastră , în timpul nopţii sau în timpul zilei, şi îl prefacem în mirişte, ca şi cum în ajun n‑ar fi fost plin de bogăţie. Astfel tâlcuim Noi semnele pentru un neam [de oameni] care cugetă.
Allah cheamă la Casa Păcii [Paradis, Rai] şi‑l călăuzeşte pe cel care voieşte El pe un drum drept.
Cei care fac bine vor avea parte de cea mai bună [răsplată] , şi încă şi mai mult , iar chipurile lor nu vor fi acoperite nici de negreală, nici de umilinţă. Aceştia vor fi oaspeţii Raiului şi ei în el vor petrece veşnic.
Cei care agonisesc fapte rele vor avea parte de răsplată rea, pe măsura lor, şi îi va acoperi umilinţa şi nu vor avea ei apărător de Allah , ca şi cum chipurile lor ar fi acoperite cu bucăţi întunecoase de noapte. Iar aceştia vor fi oaspeţii Focului şi în el vor avea ei sălaş veşnic.
[Şi aminteşte‑le tu] de Ziua în care îi vom aduna pe ei toţi şi apoi le vom zice Noi celor care I‑au făcut semeni [lui Allah]: „La locul vostru, împreună cu asociaţii voştri!” Şi‑i vom despărţi pe unii de alţii , iar asociaţii lor vor zice: „Nu ne‑aţi adorat pe noi!
Allah este de ajuns ca martor între noi şi între voi. Iar noi am fost nepăsători faţă de adorarea voastră! ”
Acolo va cerca fiecare suflet [urmările] celor săvârşite mai înainte. Iar ei vor fi întorşi la Allah – Domnul lor Cel Adevărat – şi se va îndepărta de ei ceea ce au născocit.
Spune: „Cine vă dă vouă hrană îndestulătoare din cer şi de pe pământ ş i c ine e ste s tăpân p este auz ş i p este văz şi‑l scoate pe cel cu viaţă din cel fără viaţă şi‑l scoate pe cel fără viaţă din cel cu viaţă şi Cel care orânduieşte toate lucrurile ?” Vor răspunde ei: „Allah!” Atunci spune: „Oare nu vă este vouă frică ?”
Acesta este Allah, Domnul vostru Cel Adevărat! Şi ce se află dincolo de Adevăr decât numai rătăcirea? Şi cum de puteţi voi fi îndepărtaţi? 
Aşa se adevereşte cuvântul Domnului tău împotriva acelora care sunt nelegiuiţi că, într‑adevăr, ei nu vor crede!
Spune: „Oare se află printre asociaţii voştri vreunul care să creeze o făptură şi să o readucă [la viaţă după moarte]?” Spune: „Allah creează făptura şi apoi o readuce! Cum de puteţi voi să staţi departe? ”
Spune: „Oare se află printre asociaţii voştri cineva care să călăuzească spre Adevăr?” Spune: „Allah călăuzeşte spre Adevăr! Şi oare cel care călăuzeşte spre Adevăr este mai vrednic să fie urmat sau cel care nu călăuzeşte , decât dacă este el însuşi călăuzit? Ce este cu voi? Cum de judecaţi astfel? ”
Cei mai mulţi dintre ei nu urmează decât bănuieli. Dar bănuielile nu ajută cu nimic faţă de Adevăr. Iar Allah este bine ştiutor a ceea ce faceţi voi!
Acest Coran nu poate să fie nicicum născocit, fără de Allah, ci este confirmarea celor de dinaintea lui şi tâlcuirea orânduielilor . Nu este nici o îndoială că el este venit de la Stăpânul Lumilor. 
Sau spun ei: „L‑a născocit [Muhammed]!”. Spune: „Aduceţi voi o sură asemănătoare lui şi chemaţi pe cine puteţi, afară de Allah, dacă voi sunteţi întru adevăr!”
Însă ei, dimpotrivă, luaseră drept minciună ceea ce nu putuseră cuprinde prin cunoaşterea lor, căci nu le venise încă tâlcuirea lui. Aşa au ţinut de minciună şi cei de dinaintea lor şi priveşte care a fost sfârşitul nelegiuiţilor!
Unii dintre ei cred în el, iar alţii dintre ei nu cred în el. Dar Domnul tău îi cunoaşte cel mai bine pe cei care fac stricăciune.
Iar dacă te învinuiesc pe tine de minciună, atunci spune: „A mea este fapta mea şi a voastră este fapta voastră! Voi nu sunteţi răspunzători de ceea ce fac eu, iar eu nu sunt răspunzător de ceea ce faceţi voi!”
Unii dintre ei ascultă la tine , dar poţi tu să‑i faci să audă pe surzi, când ei nu pricep?
Unii dintre ei privesc la tine, dar poţi tu să‑i călăuzeşti pe orbi, când ei nu văd? 
Allah nu‑i nedreptăţeşte pe oameni întru nimic, ci oamenii înşişi sunt nedrepţi faţă de ei .
Şi [în] Ziua în care El îi va aduna, va fi ca şi cum ei nu ar fi rămas [în viaţă] decât un ceas dintr‑o zi, în care s‑au cunoscut între ei, şi vor pierde aceia care au tăgăduit întâlnirea cu Allah şi nu au fost călăuziţi.
Şi fie că îţi arătăm o parte din cele cu care îi ameninţăm pe ei, fie că te luăm pe tine la Noi [mai înainte], căci la Noi este întoarcerea lor. Şi Allah este martor pentru ceea ce ei săvârşesc. 
Fiecare comunitate are un trimis , iar când vine trimisul lor, se face judecată între ei cu dreptate, iar ei nu vor fi nedreptăţiţi.
Ei zic: „Şi când se împlineşte această promisiune , dacă voi sunteţi întru adevăr? ”
Spune: „Eu nu am nici o putere spre dăunarea sau spre folosul meu, afară de ceea ce voieşte Allah. Fiecare comunitate are un soroc şi când le soseşte sorocul, ei nu‑l pot întârzia nici măcar cu un ceas şi nici nu‑l pot grăbi”.
Spune: „Vedeţi?! Dacă va veni osânda Lui – în timpul nopţii sau în timpul zilei – ce ar putea păcătoşii să grăbească din ea?”
„Şi atunci când va veni, veţi crede voi în ea? Acum credeţi voi în ceea ce aţi voit să grăbiţi?” 
Apoi li se va zice celor care au fost nedrepţi : „Gustaţi voi chinul cel veşnic! Sunteţi voi răsplătiţi cu altceva decât cu ceea ce v‑aţi agonisit ?
Şi ei îţi cer ţie desluşire: „Acest lucru este adevărat?” Spune: „Da! [Jur] pe Domnul meu, acest lucru este adevărat! Şi voi nu‑l veţi putea împiedica!”
Şi dacă fiecare suflet care a fost nedrept ar avea tot ceea ce se află pe pământ, l‑ar oferi ca răscumpărare. Ei îşi vor ascunde căinţa, când vor vedea chinul. Dar se va judeca între ei cu dreptate şi ei nu vor fi nedreptăţiţi .
Într‑adevăr, ale lui Allah sunt cele din ceruri şi de pre pământ! Într‑adevăr, făgăduinţa lui Allah este de netăgăduit ! Dar cei mai mulţi dintre ei nu ştiu!
El este Cel care dă viaţă şi Cel care dă moarte şi la El vă veţi întoarce !
O, oameni! V‑a venit vouă îndemn de la Domnul vostru şi tămăduire pentru ceea ce este în piepturi, călăuzire şi îndurare pentru dreptcredincioşi!
Spune: „De harul lui Allah şi de îndurarea Sa să se bucure, căci ele sunt mai bune decât toate cele care se strâng! ”
Spune: „Vedeţi ce v‑a pogorât Allah drept mijloace de vieţuire?! Iar voi aţi interzis o parte dintre ele şi aţi îngăduit [o altă parte]”. Spune: „Allah v‑a îngăduit vouă acestea sau voi născociţi împotriva lui Allah?”
Şi ce părere vor avea în Ziua Învierii aceia care au născocit minciuni împotriva lui Allah? Allah este dătător de har oamenilor , dar cei mai mulţi dintre ei nu sunt mulţumitori.
Tu nu vei fi în nici o împrejurare, nu vei recita nici un fragment din Coran şi voi nu veţi împlini nici o faptă fără ca Noi să fim martori în clipa când o săvârşiţi. Domnului tău nu‑i va scăpa nici cât greutatea unui fir de colb – nici de pe pământ, nici din cer –, nici cât [o greutate] mai mică [decât aceasta] şi nici mai mare, fără ca acestea să [fie înscrise] într‑o carte limpede.
Într‑adevăr, aliaţii lui Allah nu au a se teme şi nici nu vor fi mâhniţi
Aceia care cred şi care au frică [de Allah]!
Pentru ei este bună veste în această viaţă lumească, la fel ca şi în Lumea de Apoi. Cuvintele lui Allah [nu vor cunoaşte] nici o schimbare. Aceasta este marea izbândă .
Să nu te întristeze vorbele lor! Puterea întreagă este a lui Allah ! El este Cel care Aude Totul [As‑Sami’] , Bineştiutor [Al‑’Alim] .
Într‑adevăr, ai lui Allah sunt atât cei din cer, cât şi cei de pre pământ. Şi ce urmează aceia care invocă semeni în locul lui Allah? Ei nu urmează decât bănuieli şi nu fac ei altceva decât să mintă .
El este Cel care v‑a făcut vouă noaptea să vă odihniţi în ea şi ziua ca să [vă îngăduie să] vedeţi. Iar în aceasta sunt semne pentru un neam care aude. 
Ei zic: „Allah şi‑a luat un fiu!” Preaslăvitul este îndeajuns de Înstărit [Al‑Ghaniyy]. Ale Lui sunt [toate] cele din ceruri şi cele de pre pământ. Voi nu aveţi nici o dovadă pentru acest lucru. Spuneţi voi împotriva lui Allah ceea ce nu ştiţi?
Spune: „Aceia care născocesc pe seama lui Allah minciuni nu vor izbuti!”
Plăcere trecătoare este în această lume. Apoi la Noi este întoarcerea lor , iar Noi îi vom face atunci să guste chinul aspru pentru că ei nu au crezut .
Istoriseşte‑le lor povestea lui Noe, când el a zis neamului său: „O, neam al meu! Dacă vă este prea grea şederea mea [printre voi] şi pomenirea de către mine a semnelor lui Allah, atunci să ştiţi că eu în Allah mă încred! Înţelegeţi‑vă, aşadar, cu asociaţii voştri şi nu ascundeţi planurile voastre! Apoi luaţi hotărârea în privinţa mea , fără să‑mi mai daţi vreun răgaz!
Iar de vă veţi lepăda voi , eu nu v‑am cerut răsplată, căci răsplata mea nu este decât la Allah şi mie mi s‑a poruncit să fiu dintre cei supuşi voinţei lui Allah [musulmani]!” 
Dar ei l‑au socotit mincinos . Şi l‑am mântuit Noi laolaltă cu cei care au crezut cu el în corabie şi i‑am făcut pe ei urmaşi. Iar pe aceia care au ţinut semnele noastre drept minciuni i‑am înecat. Deci priveşte cum a fost urmarea celor preveniţi!
Apoi am trimis Noi, după el , trimişi la neamurile lor şi le‑am adus semne desluşite , însă ei nu au crezut în ceea ce luaseră drept minciună mai înainte. Şi astfel pecetluim Noi inimile celor care întrec măsura.
După aceea i‑am trimis Noi, după ei , pe Moise şi pe Aaron cu semnele Noastre la Faraon şi căpeteniile sale, însă ei s‑au arătat îngâmfaţi şi au fost un neam de criminali.
Şi când a ajuns la ei Adevărul din partea Noastră, zis‑au ei: „Aceasta este vrăjitorie învederată”.
A zis Moise: „Spuneţi voi despre Adevăr, după ce a venit el la voi, că aceasta este vrăjitorie? Atunci [aflaţi] că vrăjitorii nu vor izbândi!”
Au răspuns ei : „Ai venit la noi ca să ne abaţi de la cele în care i‑am găsit pe părinţii noştri , pentru ca voi doi să aveţi puterea pe acest pământ ? Dar noi nu credem în voi!”
Şi a zis Faraon: „Aduceţi‑mi pe toţi vrăjitorii învăţaţi !”
Şi când au venit vrăjitorii, le‑a zis Moise: „Aruncaţi ceea ce aveţi voi de aruncat !”
Şi când au aruncat ei, le‑a zis Moise: „Ceea ce aţi adus voi este vrăjitorie! Dar Allah o va zădărnici , căci Allah nu încurajează fapta celor care aduc stricăciune!
Şi [face Allah să triumfe] Adevărul prin cuvintele Sale , chiar dacă păcătoşilor nu le place!”
Şi nu a crezut în [mesajul lui] Moise decât un grup de oameni din neamul lui [Faraon]. Şi apoi le‑a fost teamă ca Faraon şi căpeteniile sale să nu‑i silească [la necredinţă] căci Faraon era un tiran puternic peste acest pământ şi era dintre cei necumpătaţi .
Şi a zis Moise: „O, neam al meu! Dacă voi credeţi în Allah, încredeţi‑vă în El, dacă sunteţi supuşi [lui Allah, musulmani]!”
Şi au răspuns ei: „În Allah ne încredem! Doamne, nu ne face pre noi [ţintă a] urgisirii neamului de nelegiuiţi!
Şi izbăveşte‑ne pre noi, cu mila Ta, de neamul de necredincioşi!”
Şi noi le‑am revelat lui Moise şi fratelui său: „Pregătiţi case pentru neamul vostru în Egipt şi faceţi în casele voastre loc de rugăciune şi împliniţi Rugăciunea [As‑Salat]! Şi binevesteşte credincioşilor !”
Şi a zis Moise: „Doamne! Tu ai dăruit lui Faraon şi căpeteniilor sale podoabe şi averi în această viaţă, Doamne, ca să‑i rătăcească [pe oameni] de la drumul Tău! Doamne, nimiceşte averile lor şi pecetluieşte inimile lor ca să nu creadă ei până ce nu vor vedea chinul cel dureros!”
A zis [Allah]: „I s‑a răspuns rugăminţii voastre. Mergeţi pe calea cea dreaptă şi nu urmaţi calea celor care nu ştiu !”
Noi i‑am trecut pe fiii lui Israel prin mare . Şi i‑au urmărit pe ei Faraon şi oştenii săi ca să‑i prigonească şi să‑i nimicească. Iar când l‑a ajuns pe el înecul a zis : „Eu cred că nu există altă divinitate în afară de cel în care cred fiii lui Israel şi eu sunt [acum] printre cei supuşi [musulmani] !”
[A zis Allah]: „Acuma?! După ce mai înainte tu te‑ai răzvrătit şi ai fost dintre stricători?!
Astăzi te mântuim Noi, cu trupul tău , pentru ca să fii un semn pentru cei [care vor veni] în urma ta! ” Însă mulţi dintre oameni sunt nepăsători faţă de semnele noastre !
Şi Noi le‑am pregătit fiilor lui Israel locuinţă sigură , şi le‑am dat lor hrană din bunătăţi. Şi ei nu s‑au certat până ce nu a venit la ei ştiinţa. Dar Domnul tău va judeca între ei în Ziua Învierii cu privire la cele întru care nu s‑au înţeles ei.
Iar dacă tu ai îndoială asupra celor pe care ţi le‑am trimis , atunci întreabă‑i pe cei care au citit Cartea revelată mai înainte de tine. Ţi‑a venit Adevărul de la Domnul tău ! Aşadar, nu fi printre cei care au îndoieli!
Şi să nu fii printre aceia care ţin de mincinoase semnele lui Allah, căci vei fi printre cei pierduţi!
Aceia împotriva cărora se va adeveri cuvântul [de ameninţare al] Domnului tău nu cred,
Chiar dacă le‑ar veni lor toate semnele , până ce nu vor vedea osândă dureroasă.
Şi nu a fost nici o cetate căreia credinţa să‑i fi fost de folos, [când i‑a venit pedeapsa], în afară de cetatea neamului lui Iona, care, după ce a crezut, i‑a mântuit [pe locuitorii ei] de chinul ruşinii în viaţa lumească şi le‑am dat Noi lor bucurie până la un timp.
Şi de‑ar fi voit Domnul tău, toţi cei de pe pământ ar fi crezut laolaltă! Şi oare tu îi sileşti pe oameni ca să fie credincioşi?
Nu poate nici un suflet să creadă, decât cu voia lui Allah. Şi El va trimite pedeapsă împotriva acelora care nu pricep .
Spune: „Priviţi la cele care sunt în ceruri şi pre pământ! ” Însă nici semnele şi nici prevenitorii nu sunt de ajuns pentru un neam [al celor] care nu cred!
Şi oare aşteaptă ei altceva decât zile asemănătoare cu ale acelora de dinaintea lor? Spune: „Aşteptaţi, aşadar ! Voi fi şi eu printre cei care aşteaptă laolaltă cu voi!”
Atunci îi vom mântui Noi pe trimişii Noştri şi pe cei care au crezut. Aşa este datoria Noastră, să‑i mântuim pe dreptcredincioşi!
Spune: „O, oameni! Dacă sunteţi cu îndoială asupra religiei mele, atunci [să ştiţi că] eu nu voi adora pe cei pe care îi adoraţi în afară de Allah, ci Îl voi adora pe Allah Cel care vă va lua la Sine , căci mie mi s‑a poruncit să fiu dintre dreptcredincioşi.
Şi [mi s‑a zis mie]: „Ridică‑ţi faţa către religia adevărată şi nu fi dintre idolatri! 
Şi nu chema în locul lui Allah ceea ce nu‑ţi este spre folos şi nici spre stricăciune , căci de vei face [aceasta] , vei fi [tu] dintre cei nelegiuiţi!”
Şi dacă Allah te atinge cu un rău, [să ştii că] nu este cine să‑l îndepărteze decât numai El! Iar dacă El îţi voieşte un bine, nu este nimeni care să poată respinge harul Său. El îi atinge cu aceasta pe cei care voieşte El dintre robii Săi, iar El este Iertător, Îndurător [Al‑Ghafur, Ar‑Rahim].
Spune : „O, oameni! V‑a venit Adevărul de la Domnul vostru şi acela care se călăuzeşte, este călăuzit doar pentru sine, iar acela care rătăceşte, el duce în rătăcire numai sufletul său! Iar eu nu sunt păzitor peste voi! 
Şi urmează ceea ce‑ţi este revelat şi fii cu răbdare până ce Allah va judeca , fiindcă El este cel mai bun dintre judecători!”
