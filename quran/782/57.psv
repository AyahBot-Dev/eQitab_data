Tot ceea ce se află în ceruri şi pre pământ Îi aduce laudă lui Allah, căci El este Puternic [şi] Înţelept [Al‑’Aziz, Al‑Hakim].
A Lui este împărăţia cerurilor şi a pământului. El dă viaţă şi dă moartea şi El este cu putere peste toate.
El este Întâiul şi Cel de pe urmă, Cel de deasupra tuturor şi Cel ascuns şi El este a toate ştiutor [Al‑Awwal, Al‑Aakher, Az‑Zaher, Al‑Baten].
El este Cel care a creat cerurile şi pământul în şase zile şi pe urmă s‑a aşezat pe Tron. El ştie ce intră în pământ şi ce iese din el , ce coboară din cer şi ce se înalţă la el ; El este cu voi, oriunde v‑aţi afla. Şi Allah vede bine ceea ce faceţi.
A Lui este împărăţia cerurilor şi a pământului şi la Allah se întorc [toate] lucrurile .
El face ca noaptea să intre în zi şi ca ziua să intre în noapte şi El este Ştiutorul celor dinlăuntrul piepturilor .
Credeţi în Allah şi în Trimisul Său şi faceţi milostenie din cele asupra cărora El v‑a făcut urmaşi, căci aceia dintre voi care cred şi care fac milostenie vor avea parte de răsplată mare!
Şi ce aveţi voi că nu credeţi în Allah, în vreme ce Trimisul vă cheamă să credeţi în Domnul vostru? Iar El a făcut legământ cu voi. Dacă voi vreţi să credeţi, [credeţi acum]!
El este Cel care pogoară asupra robului Său semne limpezi, pentru ca să vă scoată pe voi din întunecimi la lumină . Şi Allah este Iertător, Îndurător [Ra’uf, Rahim] cu voi.
Şi ce aveţi voi că nu dăruiţi pe calea lui Allah, în vreme ce a Lui este moştenirea cerurilor şi a pământului? Nu este deopotrivă cel care dăruieşte dintre voi şi care luptă înainte de cucerire , căci aceştia vor avea o treaptă mai înaltă decât aceia care au dăruit şi au luptat după aceea. Dar tuturor le făgăduieşte Allah cea mai bună [răsplată] ; şi Allah este bine ştiutor a ceea ce faceţi.
Acela care Îi va da lui Allah un împrumut frumos , El i‑l va da înapoi înmulţit şi va avea parte de răsplată generoasă.
Într‑o zi îi vei vedea pe dreptcredincioşi şi pe dreptcredincioase cu lumina alergând în faţa lor şi în dreapta lor. [Şi li se va zice lor] : „Iată astăzi vestea voastră cea bună: Grădini pe sub care curg pâraie şi în care veţi sălăşlui voi veşnic! Aceasta este izbânda cea mare!”
Şi în Ziua aceea, făţarnicii şi făţarnicele le vor zice dreptcredincioşilor: „Aşteptaţi ca să luăm şi noi din lumina voastră!” Dar [li] se va zice: „Întoarceţi‑vă înapoi şi căutaţi lumină!” Şi se va ridica între ei un zid, cu o poartă . Înlăuntrul ei se va afla îndurarea , iar în afara ei, împrejur, se va afla chinul .
Şi vor striga către ei : „Oare nu am fost împreună cu voi?” Vor zice: „Ba da! Însă voi v‑aţi lăsat ispitiţi şi aţi stat la pândă şi aţi stat la îndoială şi v‑au amăgit nădejdile , până ce a venit porunca lui Allah . Şi amăgitorul v‑a înşelat pe voi cu privire la Allah.
Şi astăzi nu se mai primeşte răscumpărare nici de la voi, nici de la aceia care au tăgăduit. Sălaşul vostru va fi Focul. El va fi locul ce vi se cuvine vouă. Şi ce rea soartă [este aceasta]!”
Oare nu a sosit vremea pentru aceia care cred, ca inimile lor să fie smerite la pomenirea lui Allah şi înaintea Adevărului care a fost trimis şi ca ei să nu fie ca aceia cărora li s‑a dăruit Cartea mai înainte şi li s‑a lăsat lor timp îndelung, însă inimile lor au rămas împietrite şi mulţi dintre ei sunt nelegiuiţi?
Să ştiţi că Allah dă viaţă pământului, după moartea lui! Noi v‑am făcut vouă semnele limpezi, pentru ca voi să pricepeţi.
Aceia care au făcut milostenie şi acelea care au făcut milostenie I‑au dat lui Allah un împrumut minunat, care li se va întoarce lor înmulţit, şi vor avea ei parte de răsplată generoasă .
Aceia care au crezut în Allah şi în trimişii Săi – aceia sunt cei iubitori de adevăr – şi martirii vor avea la Domnul lor răsplata şi lumina lor, iar aceia care nu au crezut şi au socotit semnele Noastre mincinoase, aceia vor fi oaspeţii Iadului.
Să ştiţi că viaţa aceasta este doar o joacă, o glumă, o podoabă , goană după laudă între voi şi după înmulţirea averilor şi a copiilor. [Aceasta] este asemenea unei ploi, a cărei vegetaţie îi încântă pe lucrătorii pământului, dar apoi ea se veştejeşte şi o vezi îngălbenită şi apoi se preschimbă în nişte fărâme. Iar în Viaţa de Apoi se află chin aspru şi iertare de la Allah şi mulţumire . Şi nu este această viaţă decât o plăcere înşelătoare.
Grăbiţi‑vă, întrecându‑vă, către iertarea Domnului vostru şi către o Grădină într‑atât de largă, precum lărgimea cerului şi a pământului, care a fost pregătită pentru aceia care au crezut în Allah şi trimişii Săi! Aceasta este mare mila lui Allah, pe care El o dăruieşte cui voieşte, căci Allah este Dătător de mare îndurare.
Nici o nenorocire nu se îndreaptă pe pământ şi nici în sufletele voastre fără ca ea să nu se afle într‑o carte , înainte ca Noi să o pricinuim. Acesta este un lucru uşor pentru Allah,
Pentru ca voi să nu fiţi trişti pentru ceea ce aţi pierdut şi nici să nu vă prea bucuraţi pentru ceea ce El vă dăruieşte. Şi Allah nu‑l iubeşte pe cel trufaş şi lăudăros,
Pe aceia care sunt zgârciţi şi le poruncesc oamenilor să fie zgârciţi. Cât despre acela care întoarce spatele , Allah este Cel suficient pentru Sine [şi] El este Cel Vrednic de Laudă [Al‑Ghaniyy, Al‑Hamid].
Noi i‑am trimis pe trimişii Noştri cu semnele cele limpezi, am făcut să pogoare cu ei Scriptura şi Balanţa, pentru ca oamenii să fie cu dreptate, şi am făcut să pogoare fierul, în care se află putere mare şi foloase pentru oameni şi pentru ca Allah să ştie cine Îl ajută pe El şi pe trimişii Săi fără ca ei să fie văzuţi! Allah este Tare [şi] Puternic [Qawiyy, ‘Aziz].
Noi i‑am trimis pe Noe şi pe Avraam şi le‑am dăruit urmaşilor lor profeţia şi Scriptura. Şi printre ei au fost unii bine călăuziţi, însă mulţi dintre ei au fost ieşiţi din drum.
Apoi, Noi i‑am făcut să meargă pe urmele lor pe trimişii Noştri şi l‑am făcut să urmeze pe Isus fiul Mariei, şi i‑am dăruit lui Evanghelia, iar în inimile celor care l‑au urmat am pus milă şi îndurare. Însă monahismul l‑au născocit ei singuri – nu l‑am prescris Noi pentru ei – căutând mulţumirea lui Dumnezeu! Dar ei nu au păzit aceasta aşa cum s‑ar fi cuvenit să o păzească. Noi le‑am dăruit acelora dintre ei care au crezut răsplata lor, însă mulţi dintre ei au fost nelegiuiţi.
O, voi cei care credeţi ! Fiţi cu frică de Allah şi credeţi în Trimisul Său [Muhammed] astfel El vă va dărui două părţi din îndurarea Sa, vă va face o lumină după care să mergeţi şi vă va ierta pe voi, căci Allah este Iertător, Îndurător [Ghafur, Rahim]!
Aceasta pentru ca oamenii Cărţii să ştie că ei nu vor avea nici o putere asupra harului lui Allah şi că harul se află în mâna lui Allah şi El îl dăruieşte cui voieşte El, căci Allah este Dătătorul harului cel mare.
