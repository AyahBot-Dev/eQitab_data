আমি কসম করছি কিয়ামতের দিনের!
আমি আরো কসম করছি আত্ম-ভৎর্সনাকারী আত্মার!
মানুষ কি মনে করে যে, আমি কখনই তার অস্থিসমূহ একত্র করব না?
হ্যাঁ, আমি তার আংগুলের অগ্রভাগসমূহও পুনর্বিন্যস্ত করতে সক্ষম।
বরং মানুষ চায় ভবিষ্যতেও পাপাচার করতে।
সে প্রশ্ন করে, ‘কবে কিয়ামতের দিন’?
যখন চক্ষু হতচকিত হবে।
আর চাঁদ কিরণহীন হবে,
আর চাঁদ ও সূর্যকে একত্র করা হবে।
সেদিন মানুষ বলবে, ‘পালাবার স্থান কোথায়’?
না, কোন আশ্রয়স্থল নেই।
ঠাঁই শুধু সেদিন তোমার রবের নিকট।
সেদিন মানুষকে অবহিত করা হবে কী সে অগ্রে পাঠিয়েছিল এবং পশ্চাতে পাঠিয়েছিল।
বরং মানুষ তার নিজের উপর দৃষ্টিমান।
যদিও সে নানা অজুহাত পেশ করে থাকে।
কুরআন তাড়াতাড়ি আয়ত্ত করার উদ্দেশ্যে তুমি তোমার জিহবাকে দ্রুত আন্দোলিত করো না।
নিশ্চয়ই এর সংরক্ষণ ও পাঠ আমার দায়িত্বে।
অতঃপর যখন আমি তা পাঠ করি তখন তুমি তার পাঠের অনুসরণ কর।
তারপর তার বর্ণনার দায়িত্ব আমারই।
কখনো না, বরং তোমরা দুনিয়ার জীবনকে ভালবাস।
আর তোমরা ছেড়ে দিচ্ছ আখিরাতকে।
সেদিন কতক মুখমন্ডল হবে হাস্যোজ্জ্বল।
তাদের রবের প্রতি দৃষ্টিনিক্ষেপকারী।
আর সেদিন অনেক মুখমন্ডল হবে বিবর্ণ-বিষন্ন।
তারা ধারণা করবে যে, এক বিপর্যয় তাদের উপর আপতিত করা হবে।
কখনই না, যখন প্রাণ কণ্ঠাগত হবে।
আর বলা হবে, ‘কে তাকে বাঁচাবে’?
আর সে মনে করবে, এটিই বিদায়ক্ষণ।
আর পায়ের গোছার সংগে পায়ের গোছা জড়িয়ে যাবে।
সেদিন তোমার রবের কাছেই সকলকে হাঁকিয়ে নেয়া হবে।
সুতরাং সে বিশ্বাসও করেনি এবং সালাতও আদায় করেনি।
বরং সে সত্য প্রত্যাখ্যান করেছিল এবং ফিরে গিয়েছিল।
তারপর সে দম্ভভরে পরিবার-পরিজনের কাছে চলে গিয়েছিল।
দুর্ভোগ তোমার জন্য এবং দুর্ভোগ!
তারপরও দুর্ভোগ তোমার জন্য এবং দুর্ভোগ!
মানুষ কি মনে করে যে, তাকে এমনি ছেড়ে দেয়া হবে?
সে কি বীর্যের শুক্রবিন্দু ছিল না যা স্খলিত হয়?
অতঃপর সে ‘আলাকায় পরিণত হয়। তারপর আল্লাহ তাকে সুন্দর আকৃতিতে সৃষ্টি করেছেন এবং সুবিন্যস্ত করেছেন।
অতঃপর তিনি তা থেকে সৃষ্টি করেন জোড়ায় জোড়ায় পুরুষ ও নারী।
তিনি কি মৃতদের জীবিত করতে সক্ষম নন?
