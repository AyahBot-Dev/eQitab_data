Барлық мақтау аспандарды және жерді жоқтан бар етіп жаратқан, екі, үш және төрт қанаттары бар періштелерді елшілер еткен Аллаһқа. Ол жаратқандарында Өзі қалағанын арттырады. Ақиқатында, Аллаһ барлық нәрсені Жасай алушы.
Аллаһтың адамдарға Өз игілігінен ашқанын  / нәсіп еткенін /  тосып қалушы жоқ. Ал Оның тосқанын Одан кейін жіберуші жоқ. Ол бәрінен Үстем, аса Дана.
Ей, адамдар! Аллаһтың сендерге берген игілігін естеріңе алыңдар. Аллаһтан басқа аспан мен жерден сендерге ризық беретін бір жаратушы бар ма? Одан басқа ешбір құдай жоқ. Сонда сендер қайда бұрылып барасыңдар?!
/ Ей, Мұхаммед! /  Егер олар сені өтірікші санаса, негізінде сенен бұрынғы елшілер де өтірікші саналған. Барлық істер Аллаһқа қайтарылады.
Ей, адамдар! Әлбетте Аллаһтың уәдесі хақ. Ендеше сендерді мына дүние тіршілігі азғырып, алдап қоймасын. Әрі азғырып, алдаушы  / шайтан /  да сендерді Аллаһ жайында алдап қоймасын.
Ақиқатында, шайтан сендерге жау, сондықтан оны жау тұтыңдар. Ол өз тобын  / оған ерушілерді / Саъирға кіргізілетіндер қатарында болуға шақырады.
Сондай күпірлік етушілерге  / иманды теріске шығарушыларға /  қатты азап бар. Ал, иманға келген және ізгі амал істегендерге кешірім әрі үлкен сый бар.
Жаман істері әдемі етіп көрсетіліп, оны жақсы деп білген біреу ше? Анығында Аллаһ қалағанын адастырады әрі қалағанын тура жолмен жүргізеді. Ендеше олар үшін жаныңды қинап күйінбе. Ақиқатында Аллаһ олардың не істеп жатқандарын Білуші.
Әрі Аллаһ сондай, желдерді жіберіп, ол  / желдер / бұлттарды қозғалысқа салады. Сөйтіп Біз оны тіршіліксіз өлкеге айдап барып, онымен ол жерді өлгеннен  / тіршіліксіз қалғаннан /  кейін қайта тірілтеміз. Кайта тірілту де осылай болады.
Кім үстемдікті қаласа, үстемдік толығымен Аллаһта. жақсы сөз Оған қарай шығады, ал ізгі амал оны  / аса ұлы Аллаһқақарай /  көтереді. Айла-шарғы арқылы жамандықтар жасайтындарға қатты азап бар. Әрі олардың айла-шарғылары босқа кетеді.
Аллаһ сендерді  / Адам атаны /  топырақтан, кейін  / оның ұрпағын /  ұрық суынан жаратты. Содан кейін сендерді . / әйел, еркек етіп / жұп жасады. Әрбір ұрғашының жүкті болуы және босануы Оның білімі бойынша  / белгілеген заңдылығы, тағдыр етуімен / ғана болады. Кітапта жазылғаннан артық әрбір өмір сүрушінің өмірі ұзартылмайды да қысқартылмайды. Ақиқатында, бұл Аллаһқа жеңіл.
Екі теңіз бірдей емес. Мынау - тұщы, дәмді, ішуге жағымды. Ал анау - тұзды, ащы. Сендер әрқайсысынан жас ет жейсіңдер және өздерің тағып алатын сәндік әшекейлер шығарасыңдар. Оның кеңшілігін іздеулерің әрі шүкір етулерің  / Оның берген игіліктеріне алғыс білдірулерің /  үшін онда  / теңізде /  жүзіп бара жатқан кемелерді көресің.
Ол түнді күндізге кіргізеді, ал күндізді түнге кіргізеді және күн мен айды  / құлдарының пайдасы үшін /  бағынышты етті.  / Олардың /  әрқайсысы белгіленген мерзімге дейін қозғалады. Міне,  / осының бәрін жасаған /  сендердің Раббың - Аллаһ. Билік - Онікі. Ал, сендердің Одан өзге қатар жалбарынып шақырғандарың, құрмадәнініңжұқа қабығына да иелік ете алмайды.
Егер оларды  / қосқан серіктеріңді /  шақырсаңдар  / сұрап, тілесеңдер / , шақырғандарыңды  / тілектеріңді /  естімейді. Ал, естіген жағдайда да сендерге жауап бере алмайтын еді және Қиямет күні олар сендердің серік етіп қосқандарыңнан бас тартады.  / Ей, Мұхаммед! /  Саған ешкім де бәрінен Хабардар  секілді хабарлай алмайды.
Ей, адамдар! Сендер Аллаһқа мұқтажсыңдар. Ал, Аллаһ  мұқтажсыз, бәрінен Бай, аса Мақтаулы.
Егер Ол қаласа, сендерді кетіріп, жаңа жаратылысты әкеледі.
Бұл Аллаһ үшін қиын емес.
Бір де біреу  / қиямет күні /  басқа біреудің жүгін  / күнәсін /  көтермейді. Егер көтергені  / күнәсі /  ауыр болған біреу, өз жүгін көтерісуге шақырса, жақыны болса да ешкім оның жүгінен бірер нәрсені де көтеріспейді.  / Ей, Мұхаммед! /  Негізінде, сен Раббысын көрмей тұрып Одан қорқатындарды және намазды  / барлық шарттарын сақтап, беріле /  толық орындағандарды ғана ескерте аласың. Ал, кім тазарса, өзі үшін тазарады. Әрі қайту - Аллаһқа.
Соқыр мен көруші тең емес,
әрі қараңғылықтар мен жарық,
және көлеңке мен күннің ыстығы да.
Сондай-ақ, өлілер мен тірілер де тең емес. Күмәнсіз, Аллаһ қалағанына естіртеді.  / Ей, Мұхаммед! /  Ал, сен қабірдегілерге естірте алмайсың.
Сен тек ескертуші ғанасың.
Біз сені, қуанышты хабар жеткізуші әрі ескертуші етіп ақиқатпен жібердік. Өздеріне ескертуші  / пайғамбар /  келмеген бір де бір ел болмаған.
Егер олар сені өтірікші санаса, олардан бұрынғылар да  / елшілерді /  өтірікші санаған. Елшілері оларға анық дәлелдер, жазбалар және жарық беруші кітаппен келген еді.
Содан кейін Мен күпірлік еткендерді  / елшілерді мойындамағандарды /  ұстадым. Менің жазалауым қалай екен?!
Аллаһтың аспаннан су түсіргенін көрмедің бе? Біз онымен түрлі-түсті жемістер шығардық. Әрі тауларда да түстері әртүрлі жолақтар бар - ақ, қызыл және өте қарасы.
Адамдардың және жануарлар мен шаруа малдарының да осы секілді түрлі реңдегілері бар. Шын мәнінде, Аллаһтан Оның құлдарының ішінен, білімі барлары қорқады. Ақиқатында, Аллаһ бәрінен Үстем, өте Кешірімді.
Ақиқатында, Аллаһтың кітабын оқитын, намазды  / барлық шарттарын сақтап, беріле /  толық орындайтын және Біз ризық етіп бергеннен жасырын әрі ашық түрде жұмсайтындар ұтылмайтын  / зиянға ұшырамайтын /  сауданы үміт етеді.
Ол  / Аллаһ /  оларға сыйларын толық береді әрі Өз кеңшілігінен арттырып береді. Ақиқатында, Ол өте Кешірімді, қайтарым сыйын Беруші.
/ Ей, Мұхаммед! /  Біз саған уахи еткен Кітап  / Құран / -  ақиқат, өзінен алдыңғыларды  / кітаптарды /  растаушы. Шын мәнінде, Аллаһ құлдарынан толық Хабардар, бәрін көріп тұрушы.
Кейін Біз Кітапты құлдарымыздан таңдап алғандарымызға  / Мұхаммед үмметіне /  мирас еттік. Олардың ішінде өздеріне-өздері әділетсіздік етушілер бар, олардың ішінде орташалары бар және олардың ішінде Аллаһтың қалауы бойынша жақсылықтарда озық болушылар бар. Міне, осы - үлкен кеңшілік.
Олар ’Адн жәннаттарына кіреді, онда алтын білезіктер және інжулермен безенеді. Әрі ондағы киімдері жібектен болады.
Әрі олар: «Бізден қайғыны кетірген Аллаһқа мақтау болсын! Ақиқатында Раббымыз аса Кешірімді, қайтарым сыйын беруші.
Ол бізді Өз кеңшілігімен  / мәңгілік / тұрақты орынға жайластырды, ол жерде бізге шаршау әрі ол жерде бізге қажу да болмайды», - дейді.
Ал, сондай күпірлік етушілер  / Раббысымен кездесуге сенбегендер / ° үшін Жаһаннам оты бар. Оларға  / онда /  өлім шешімі шығарылмайды да әрі олардан оның азабы жеңілдетілмейді. Біз әрбір күпірлік етушінің  / имансыздықтақасарысқандардың /  қайтарым жазасын осылай береміз.
Әрі олар онда: «Раббымыз! Бізді шығар, бұрынғы істегендерімізден басқа, ізгі амал істейік»,-деп зар қағады.  / Сонда Оларға / : «Біз сендерге, еске алушы адам еске алатындай ұзақ өмір бермедік пе? Әрі сендерге ескертуші де келген еді. Енді  / азапты /  татыңдар, әділетсіздерге ешбір көмек беруші жоқ», - делінеді.
Ақиқатында, Аллаһ аспандардағы және жердегі ғайыпты / жасырын нәрселерді /  Білуші. Ақиқатында, Ол кеуделердегіні  / жүректердегіні /  жақсы Білуші.
Ол сондай, сендерді жерде халифалар  / орнын басушылар /  етті. Кім күпірлік етсе  / иманға келмесе / , оның күпірлігі  / қарсылығы /  өзінің зиянына. Кәпірлерге олардың күпірліктері  / имансыздықтары /  Раббысының алдында жек көрушіліктен басқаны арттырмайды. Әрі кәпірлерге күпірліктері тек зиянды ғана арттырады.
/ Ей, Мұхаммед! /  Айт: «Аллаһтан өзге жалбарынатын, өздерің серік етіп қосқандарың жайлы ойлайсыңдар ма? Маған олардың жерден нені жаратқанын көрсетіңдерші?» - деп. Әлде олардың аспандарда  / оларды жаратуда /  үлесі бар ма? Әлде Біз оларға бір Кітап беріп, олардың одан анық дәлелі бар ма? Жоқ! Негізінде, әділетсіздер бір-біріне жалғанды ғана уәде етеді.
Ақиқатында, Аллаһ аспандарды және жерді ауытқып кетуінен ұстап тұра­ды. Егер ол екеуі ауытқып кетсе, оларды  / Аллаһтан /  кейін ешкім ұстап тұра алмайды. Ақиқатында, Ол аса Ұстамды, өте Кешірімді.
Әрі олар, егер өздеріне бір ескертуші келсе, онда  / пайғамбар жіберілген /  барлық үмметтерге қарағанда тура жолда болатындарына, анттарының ең ұлысымен  -  Аллаһпен ант ішкен еді. Ал, өздеріне ескертуші келген кезде, бұл олардың жиренулерін ғана арттырды,
жер бетінде тәкәппарланып, өздерін жоғары санауы және айла-шарғы арқылы жамандық ойластыруын. Алайда, айла-шарғы арқылы ойластырылған жамандықтар тек өз иелерін орап алады. Олар сонда бұрынғыларға болғаннан басқа нәрсені күте ме? Аллаһтың жолында  / үкімінде /  өзгеріс таппайсың. Әрі Аллаһтың жолында / үкімінде /  ауытқу таппайсың.
Олар жер бетінде сапар шекпеді ме, сонда өздерінен алдын өткендердің соңы немен біткенін көрмеді ме? Олар бұларға қарағанда күш-қуат жағынан мықты еді. Аспандардағы және жердегі ешбір нәрсе Аллаһты әлсірете алмайды. Ақиқатында, Ол бәрін Білуші, барлық нәрсені Жасай алушы.
Егер де Аллаһ адамдарды істегендері  / күнәлары /  үшін жазалайтын болса, онда оның  / жердің /  бетінде ешбір жаны барды қалдырмас еді. Бірақ, Ол оларға белгіленген мерзімге дейін мұрсат береді. Ал, қашан олардың мерзімі келгенде  / есепке тартылады / .Ақиқатында, Аллаһ құлдарын Көруші.
