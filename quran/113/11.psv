Әлиф, Ләм, Ра. Бұл - аяттары аса Дана, бәрінен Хабардардан анық баяндалып, түсіндірілген Кітап.
Аллаһтан басқаға Құлшылық етпеңдер. Анығында, мен сендерге Одан  / жіберілген /  ескертуші әрі қуанышты хабар жеткізушімін.
Өздеріңнің Раббыңнан кешірім тілеңдер әрі істеген күнәларыңа шынайы өкініп, Оған бойсұнуға қайтыңдар  / тәубеге келіндер / . Ол сендерді белгілі бір мерзімге  / өлім келгенге /  дейін көркем несібемен пайдаландырады. Әрі Ол, әрбір кеңшілік етушіні Өз кеңшілігіне бөлейді. Егер теріс бұрылсаңдар, сендерге болатын ұлы Күннің  / Қияметтің / азабынан қорқамын.
Сендер Аллаһқа қайтарыласыңдар. Ал, Ол - барлық нәрсені Жасай алушы.
Біліндер, олар, Одан жасыру үшін кеуделерін бүрістіреді. Анығында, олар киімдерін бүркеніп алғандарында да Ол  / Аллаһ /  олардың нені жасыратындарын және нені әшкере ететіндерін біледі. Анығында, Ол - кеуделердегіні  / жүректердегіні / жақсы Білуші.
Жер бетінде ризығы Аллаһтан болмаған бірде-бір жаны бар жоқ. Ол, оның  / осы өмірдегі /  тұрағын және  / өлгеннен кейінгі /  сақталатын орнын біледі. Барлығы анық Кітапта  / Ләухул махфузда /  жазулы.
Ол сендерді, амал етуде қайсыларың жақсы екенін сынау үшін аспандарды және жерді алты күнде жаратқан. Әрі Оның Аршысы су үстінде еді. Егер оларға: «Сендер өлгеннен кейін, әлбетте, қайта тірілесіңдер» - десең, күпірлік еткендер  / қайта тірілуді мойындамайтындар / : «бұл - бар болғаны анық бір сиқыр», - дейді.
Егер Біз азапты олардан санаулы бір мерзімге дейін кешіктірсек, олар: «Оны  / азапты /  не ұстап тұр?» - дейді. Біліңдер, оларға ол  / азап /  келген күні, олардан қайтарылмайды әрі олардың мазақ етіп келгендері өздерін қоршап алады.
Егер Біз адамға мейірімімізден бір нәрсе беріп, содан кейін оны алып қойсақ, ол мүлде үмітін үзіп, Аллаһтың бергенін мойындамай, жоққа шығарады.
Ал, егер оған өзіне келген қиыншылықтан кейін бір игілігімізден тигізсек, ол: «Жамандықтар менен кетті» - деп, қуанып, мақтанады.
Тек қана сабыр еткен және ізгі амал істегендердің жөні бөлек. Оларға кешірім әрі үлкен сый бар.
/ Ей, Мұхаммед! / Бәлкім сен олардың: «Оған бір қазына түсірілмей ме? Немесе онымен бірге періште келмей ме?» - деп айтатындары үшін өзіңе уахи етілгеннің кейбірін  / кейінге /  қалдырғың келер әрі оған кеудең сығылған болар. Анығында, сен - тек ескертушісің. Ал, Аллаһ - әрбір нәрсеге Өзі кепіл.
Әлде олар: «Ол оны ойдан құрастырды», - деп айта ма? Айт: «Егер шын сөзді болсаңдар, онда сендер осыған  / Құранға /  ұқсас, ойдан құрастырған он сүрені әкеліндер әрі Аллаһтан өзге шақыра алатындарыңды шақырыңдар.
Егер олар  / шақырғандарың /  сендерге жауап бермесе, онда оның  / Құранның /  Аллаһтың білімімен түсірілгендігін әрі Одан басқа құдайдың жоқ екендігін біліңдер. Енді бойсұнбайсыңдар ма?» - деп.
Кім осы өмірді және оның сән-салтанатын қаласа, оларға онда  / осы дүниеде /  амалдарын толық қайтарамыз әрі оларға кемітілмейді.
Міне, соларға соңғы, мәңгілік өмірде  / ақиретте /  Оттан басқа еш нәрсе болмайды. Олардың ондағы  / дүниедегі /  жасағандары жойылады әрі істегендері босқа кетеді.
Раббысынан келген  / Құран /  және оған Оның тарапынан бір куә  / Жәбрейіл /  ерген әрі одан бұрын жетекші және мейірім түріндегі Мұсаның кітабы  / Тәурат / куәлік еткен анық дәлелді ұстанғандар - міне солар оған  / Құранға /  сенеді. Ал, қалған топтардан кім оған  / Құранға /  күпірлік етсе  / сенбесе, қарсы келсе / , оның уәделі орны - От.  / Ей, Мұхаммед, / сондықтан одан  / Құраннан / күмәнда болма, өйткені ол Раббыңнан келген ақиқат, алайда адамдардың көбі сенбейді.
Аллаһ туралы өтірікті құрастырғаннан өткен әділетсіз кім бар? Солар  / қайта тірілу күні /  өздерінің Раббысының алдына қойылады әрі куәгерлер: «Өздерінің Раббысы туралы өтірік айтқандар осылар», - дейді. Біліңдер, Аллаһтың лағнеті әділетсіздерге болады.
Олар  / адамдарды /  Аллаһтың жолынан қайтарады және оны қисайтуға  / бұрмалауға /  тырысады. Әрі олар - соңғы мәңгілік өмірге  / ақиретке /  сенбеушілер.
Міне солар жер бетінде  / Аллаһтың азабын /  әлсірете алмайды. Әрі оларда Аллаһтан өзге қамқоршылар болмайды. Оларға азап еселеніп арттырылады. Олар  / ақиқатты /  еститін хәлде болмады әрі көрмеді.
Міне, солар - өздерін-өздері жоғалтқандар  / зиянғаұшыратқандар / . Әрі ойдан шығарған нәрселері олардан жоқ болып кетті.
Сөзсіз, олар соңғы, мәңгілік өмірде  / ақиретте /  бәрінен көп зиян көретіндер.
Ақиқатында, иманға келген және ізгі амал істеген әрі өздерінің Раббысына беріле бағынғандар, олар - жәннаттық. Олар онда мәңгі қалады.
Екі топтың мысалы: соқыр және керең әрі көруші мен естуші тәрізді. Мысал тұрғысынан бұл екеуі тең бе? Еске алмайсыңдар ма  / ғибрат алмайсыңдар ма / ?
Біз Нұхты еліне жібердік. Ол: «Мен - сендер үшін анық бір ескертушімін.
Аллаһтан басқаға құлшылық етпеңдер.Шын мәнінде, мен сендер үшін күйзелтуші Күннің азабынан қорқамын», - деді.
Оның елінің күпірлік еткен  / Оған сенбеген /  уәзірлері мен бектері: «Біз сені өзіміз секілді адам көреміз әрі саған арамыздағы тек ең нашарлардың ойланбай-ақ ергенін байқаймыз. Сондай-ақ, сендердің бізге қарағанда бір артықшылықтарыңды көрмейміз. Керісінше, біз сендерді өтірікші деп ойлаймыз», - деді.
Нұх: «Әй, елім! Егер мен Раббымнан келген анық дәлелдің үстінде болсам және Ол маған Өзінен, сендер көре алмайтын бір мейірім  / пайғамбарлық /  берсе, сонда оны жақтырмасаңдар да сендерге міндеттейік пе?
Әй, елім! Мен сендерден бұл үшін дүние сұрамаймын. Анығында, менің сыйым бір Аллаһта. Сондай-ақ, иманға келгендерді қасымнан қуушы емеспін. Ақиқатында, олар - өздерінің Раббысына жолығушылар. Ал, сендерді надандық етушілер ретінде көремін.
Әй, елім! Егер оларды қусам, мені Аллаһтан кім қорғайды? Еске алмайсыңдар ма  / ғибрат алмайсыңдар ма / ?
Сендерге: «Менде Аллаһтың қазыналары бар демеймін және ғайыпты да білмеймін. Әрі: «Мен бір періштемін», - деп те айтпаймын. Сондай-ақ, сендер көздеріңе ілмей, қор санайтындарың туралы: «Аллаһ оларға жақсылық бермейді», - деп айтпаймын. Аллаһ олардың көкіректеріндегіні  / жүректеріндегіні /  жақсы біледі. Әйтпесе,  / егер, олай десем / , онда мен сөзсіз әділетсіздерден боламын», - деді.
Олар: «Ей, Нұх! Сен бізбен дауласып, тартысты көбейтіп жібердің. Шын сөзділерден болсаң, енді бізге уәде етіп отырғаныңды  / айтқан азапты /  келтір», - деді.
Ол: «Оны  / азапты /  сендерге егер қаласа, тек Аллаһтың Өзі келтіреді. Әрі сендер  / Оның азабын /  әлсірете алмайсыңдар.
Мен сендерге кеңес беруді қалағаныммен, егер Аллаһ сендерді адастыруды қаласа, онда насихатым сендерге пайда бермейді. Ол - сендердің Раббың. Әрі сендер Оған қайтарыласыңдар», - деді.
Әлде олар: «Ол оны ойдан шығарды», - деп айта ма? -  / Ей, Мұхаммед! /  Айт: «Егер оны ойдан шығарған болсам, қылмысым өзіме. Ал, сендер істеп жатқан қылмысқа менің қатысым жоқ», - деп.
Сонда Нұхқа уахи етілді: «Еліңнен иманға келгендерден басқалары, енді иманға келмейді. Сен олардың істеп жатқандарына қайғырма.
Әрі Біздің көз алдымызда және уахиымыз бойынша кеме жаса. Әрі әділетсіздік еткендер жөнінде Менен сұрама! Анығында, олар суға батырылады.
Ол кемені жасап жатқанда, елінің уәзірлері мен бектері оның жанынан өт-кен сайын, оны келеке етті. Ал, ол: «Егер бізге күлсеңдер, сендер бізді келеке еткендей, біз де сендерге күлетін боламыз.
Сендер жақында қорлаушы азаптың кімге келетінін және тұрақты  / мәңгілік /  азаптың кімнің басына түсетінін білесіңдер!» - деді.
Қашан әміріміз келіп, тандырдан су бұрқылдап шыққан кезде, Біз оған: «Оған  / кемеге /  әрбір түрден жұбымен және үйішіңнен  / өздеріне байланысты /  сөз бекітіліп қойғандардан басқаларын және иманға келгендерді мінгіз», - дедік. Онымен бірге иманға аз ғана  / адам /  келген еді.
Әрі ол: «Оған мініңдер. Ол Аллаһтың есімімен жүзеді және тоқтайды. Ақиқатында, Раббым өте Кешірімді, ерекше Мейірімді», - деді.
Ол  / кеме /  оларды таулардай толқындарда алып жүзді.  / Сонда /  Нұх оқшауланып, шетте тұрған ұлына: «Әй, балам! Бізбен бірге  / кемеге /  мін әрі кәпірлермен бірге болма!» - деп үн қатты.
Ол: «Мен тауға  / шығып /  паналаймын, ол мені судан сақтайды», - деді.  / Нұх / : «Бүгін Аллаһтың әмірінен сақтаушы жоқ. Тек қана, Ол рақым еткендер ғана  / апаттан құтқарылады / », - деді. Сол кезде екеуінің арасын толқын бөліп, ол суға батырылғандардан болды.
/ Кейін / : «Ей, жер! Суынды жұт! Ей, Аспан! Тоқтат!» - делінді. Сөйтіп су тартылып, әмір орындалды. Ол  / кеме /  Жуди  / тауына /  тоқтады. Сонда: «Әділетсіз адамдар  / Аллаһтың мейірімінен /  алыстатылсын!» - делінді.
Сонда Нұх Раббысына үндеп: «Раббым! Ұлым менің үй-ішімнен. Сенің уәдең хақ. Әрі Сен - ең әділ үкім етушісің», - деді.
Ол  / Аллаһ / : «Ей, Нұх! Ол сенің үй-ішіңнен емес. Анығында, бұл түзу амал емес. Сондықтан өзіңде білімі болмаған нәрсе туралы Менен сұрама. Мен саған надандардан болмауды насихат етемін», - деді.
Ол  / Нұх / : «Раббым! Өзім білмеген нәрсенісұраудан Өзіңе сыйынып, қорғауыңды тілеймін. Егер мені кешірмесең және маған рақым етпесең, зиян көрушілерден боламын», - деді.
«Ей, Нұх! Бізден болған амандықпен және саған әрі сенімен бірге  / болған /  үмметтерге арналған берекелермен түс! Ал, өзге  / кәпір /  қауымдарды  / дүниеде /  пайдаландырамыз да кейін оларға Бізден бір қинаушы азап тиеді», - делінді.
/ Ей, Мұхаммед! /  Міне, осы ғайып хабарлардан, оны саған уахи етеміз. Бұдан бұрын сен де, қауымың да, бұл туралы білмеген едіңдер. Ендеше, сабыр ет, анығында соңғы нәтиже - тақуалар  / Аллаһтың жазасынан қорқып, сақтанатындар /  үшін.
Ад еліне ағайындары Һұдты  / жібердік / . Ол: «Әй, елім! Аллаһқа құлшылық етіңдер. Сендер үшін Одан басқа ешбір құдай жоқ. Негізінде, сендер - өтірікті ойдан шығарушысыңдар.
Әй, елім! Сендерден бұл үшін ақы сұрамаймын, менің сыйымды өзімді жаратқан береді. Ақылдарыңды істетіп, ұғынбайсыңдар ма?
Әй, елім! Өздеріңнің Раббыңнан кешірім тілеңдер. Әрі Оған тәубе етіңдер  / істеген күнәларыңа шынайы өкініп, Оғанбойсұнуғақайтыңдар / . Ол сендерге аспаннан мол жаңбыр жібереді және сендердің күш-қуаттарыңа күш-қуат қосады. Қылмыскер болып, теріс бұрылмаңдар», - деді.
Олар: «Ей, Һүд! Сен бізге анық дәлел келтірмедің. Біз сенің сөзіңе бола құдайларымызды тастамаймыз әрі саған сенуші емеспіз.
Біз тек, саған құдайларымыздың бірінің кесірі тиген екен дейміз», - деді.  / Һүд / : «Мен Аллаһты куә етемін және сендер де куә болыңдар. Менің қатысым жоқ, сендердің серік қосып,
Одан басқаға табынғандарыңа. Барлығың маған қарсы айла-шарғы жасап, мұрсат бермендер.
Ақиқатында, мен өзімнің Раббым және сендердің де Раббың - Аллаһқа жүгініп,   Оған өзімді тапсырдым  / тәуекел еттім / . Ол кекілінен ұстамаған бірде-бір тірі жан жоқ. Ақиқатында, Раббым тура жолда.
Егер теріс бұрылсаңдар, мен шынында сендерге немен жіберілсем, соны өздеріңе жеткіздім. Әрі Раббым сендерді басқалармен алмастырады да, сендер Оған ешбір зиян келтіре алмайсыңдар. Ақиқатында, Раббым - әрбірнәрсені Сақтаушы», - деді.
Әміріміз келген кезде, Һұдты және онымен бірге иманға келгендерді Өзіміздің мейірімімізбен құтқардық әрі Біз оларды ауыр азаптан құтқардық.
Міне, осы Ад елі өздерінің Раббысының белгі - дәлелдерін теріске шығарды және Оның елшілеріне бағынбады. Әрі олар әрбір өктемшіл қасарушының әміріне ерді.
Олар осы өмірде де және Қайта тірілу күні де лағнетте қалды. Біліңдер, Ад елі өздерінің Раббысына күпірлік етті  / сенбеді, қарсы келді / .Һұдтың қауымы - Аддықтар  / Аллаһтың мейірімінен /  алыстатылсын!
Сәмүд еліне ағайындары Салихті  / жібердік / . Ол: «Әй, елім! Аллаһқа құлшылық етіңдер. Сендер үшін Одан басқа ешбір құдай жоқ. Ол, сендерді жерден шығарды әрі онда орналастырды. Одан кешірім тілеңдер әрі істеген күнәларыңа шынайы өкініп, Оған бойсұнуға қайтыңдар  / тәубеге келіндер / . Ақиқатында, Раббым - өте Жақын, тілейтіндерге Жауап беруші», - деді.
Олар: «Ей, Салих! Сен осыған дейін біздің арамызда үміт күтілген жан едің. Енді бізді аталарымыз табынған нәрсеге табынудан тиясың ба? Негізінде, біз сенің шақырғаныңнан күмән-күдіктеміз», - деді.
Ол  / Салих / : «Әй, елім! Айтыңдаршы, егер мен Раббым тарапынан анық дәлел үстінде болсам және Ол маған Өзінен мейірім нәсіп етіп, мен Оған бойсұнбасам, сонда мені Аллаһтан кім қорғайды? Сендер маған зияннан басқа еш нәрсе арттырмайсыңдар.
Әй, елім! Мынау - Аллаһтың түйесі, сендер үшін бір мұғжиза-белгі. Ол Аллаһтың жерінде жайылып жүрсін, оны жайына қалдырыңдар. Оған жамандық істеп, тиіспеңдер. Әйтпесе, сендерге жақын тұрған азап тиеді», - деді.
Олар оның сіңірін кесіп тастады  / өлтірді / . Салих: «тұрақтарыңда үш күн рахаттана тұрыңдар. бұл - жалған болмаған бір уәде», - деді.
Әміріміз келген кезде, Салихты және онымен бірге иманға келгендерді Өзіміздің мейірімімізбен құтқардық әрі сол күннің қорлығынан да. Ақиқатында Раббың - бәрінен Күшті, өте Үстем.
Әділетсіздік еткендерді бір сайха алып, олар үйлерінде етпеттеген  / бетін жерге қаратып өлген /  күйі қалды.
Тіпті олар ол жерде тұрмаған секілді болды. Біліңдер! Сәмүд елі Раббысына күпірлік етті  / иманға келуден бас тартты / . Сәмүдтықтар  / Аллаһтың мейірімінен / алыстатылсын!
Біздің елшілеріміз Ибраһимге хош хабармен келді. Олар: «Сәлем»  / амандық болсын / , - деді. Ол да: «Сәлем»  / амандық болсын / , - деді. Сөйтіп, ол көп күттірмей, отқа қыздырылып пісірілген бұзауды әкелді.
Олардың  / тамаққа /  қолдарын созбағанын көріп, оларды жатырқап, қауіптеніп қалды. Олар: «Қорықпа! Негізінде, біз Лұттың еліне жіберілгенбіз», - деді.
Оның  / Ибраһимнің сол жерде /  тұрған әйелі күліп жіберді. Біз оны Исхақпен және Исхақтың артынан Яғқұппен сүйіншіледік.
Ол  / Ибраһимнің жұбайы / : «бұл бір ғажап екен?! Өзім кемпір, ал мына күйеуім шал болса, сонда да туамын ба? Анығында, бұл таңқаларлық нәрсе екен!» - деді.
Олар  / періштелер / : «Сен Аллаһтың әміріне таңқалып тұрсың ба? Ей, үй иелері! Сендерге Аллаһтың мейірімі және берекелері болсын. Шын мәнінде, Ол - аса Мақтаулы, өте Даңқты», - деді.
Ибраһимнен қорқыныш кетіп, оған сүйінішті хабар келген кезде, ол Бізбен Лұт елі жайында сөз қозғай бастады.
Анығында, Ибраһим ұстамды, беріле бойсұнушы әрі  / Раббысына әрдайым /  қайтушы еді.
Олар  / періштелер / : «Ей, Ибраһим! мұны қой! Ақиқатында, Раббыңның әмірі келді, оларға кері қайтарылмайтын азап келе жатыр», - деді.
Біздің елшілеріміз Лұтқа келгенде, ол олардың келуімен қынжылып әрі шарасыздана: «бұл - бір ауыр күн», - деді.
Сонда қауымы оған асыға жетіп келді. Олар жаман істерді бұрыннан жасайтын. Ол  / Лұт / : «Әй, елім! Мына менің қыздарым, олар - сендер үшін таза. Аллаһтан  / Оның жазасынан /  қорқып, сақтаныңдар / ! Әрі қонақтарыма қатысты мені қорламаңдар. Араларыңда бір дұрыс кісі болмағаны ма?» - деді.
Олар: «Қыздарында біздің хақымыз  / олардың бізге, біздің Оларға қажетіміз /  жоқ екенін білесің ғой. Негізінде, біздің не қалайтынымызды сен жақсы білесің», - деді.
Ол  / Лұт / : «Әттең! Менде сендерге қарсы бір күш-қуат болса еді. Немесе мықты бір таянышым болса еді», - деді.
Олар  / періштелер / : «Ей, Лұт! Ақиқатында, біз - Раббыңның елшілеріміз. Олар саған жете алмайды. Түннің бір бөлімінде үй-ішіңді алып шық. Әрі сендерден ешкім бұрылмасын. Тек сенің әйеліңе ғана, оларға тиетін  / апат /  тиеді. Ақиқатында, олардың белгіленген мезгілі - таң. Таң жақын емес пе?» - деді.
Біздің әміріміз келген кезде, олардың ауылдарын  / төңкеріп /  астын үстіне келтірдік. Әрі үстіне күйдірілген кесектен тас жаудырдық,
сондай, Раббыңның құзырында таңбаланған  / тастармен / . Әрі ол  / жаза /  әділетсіздерден алыс емес.
Мәдиян еліне, ағайындары Шұғайыпты  / жібердік / . Ол: «Әй, елім! Аллаһқа құлшылық етіңдер. Сендер үшін Одан басқа құдай жоқ. Өлшеуді және таразығатартуды кемітпеңдер. Мен сендердің жағдайларыңның жақсы екенін көрудемін. Бірақ, мен сендерді орап алушы Күннің  / Қияметтің /  азабы тұтуынан қорқамын.
Әй, елім! Өлшеуді және таразыға тартуды әділдікпен, толық орындаңдар және адамдардың заттарын өлшеуде кемітпеңдер! Әрі жер бетінде бұзушылық жасап бүлдірмеңдер.
Егер иманды болсаңдар, Аллаһтың сендерге қалдырғаны өздерің үшін қайырлы. Ал, мен сендерді күзетуші емеспін», - деді.
Олар: «Ей, Шұғайып! Ата-бабаларымыз табынып келгенге табынуды немесе өз дүниелерімізге қалағанымызды істеуден бас тартуымызды, саған сенің намазың бұйыра ма? Негізінде, сен «ұстамды, тура жолды тапқан адамсың», - деді  / келеке етіп / .
Ол  / Шұғайып / : «Әй, елім! Айтыңдаршы, егер мен Раббым тарапынан анық дәлел үстінде болсам және Ол маған жақсы бір ризық берген болса, мен сендерге тыйым салған нәрсені өзім істеп, сендерге айтқаныма өзім кереғар келуді қаламаймын. Негізінде, мен шамам жеткенше, түзетуді ғана қалаймын. Әрі менің табысты болуым  / маған көмек /  тек бір Аллаһтан. Мен Аллаһқа • жүгініп, өзімді Оған тапсырдым  / тәуекел еттім / , әрі істеген күнәм үшін шынайы өкініп, Оған бойсұнуға қайтамын  / тәубе етемін  / .
Ей, елім! Менімен келіспей бөлінулерің, сендерді Нұх елі, не Һүд елі немесе Салих елі ұшыраған сияқтыға ұшыратпасын! Әрі Лұт елі де сендерден алыс емес.
Өздеріңнің Раббыңнан кешірім тілеңдер, содан кейін істеген күнәларыңа шынайы өкініп, Оғанбойсұнуға қайтыңдар  / тәубеге келіңдер / . Ақиқатында, Раббым - ерекше Мейірімді, жақсы көруші».
Олар: «Ей, Шұғайып! Біз сен айтқанның көбін түсінбейміз. Әрі сені арамызда әлсіз көреміз. Егер де ағайындарың болмағанда, саған қатты ұрысушы едік. Сондай-ақ, сенің біздің алдымызда қадірің жоқ», - деді.
Ол: «Әй, елім! Сендерге менің ағайындарым Аллаһтан қадірлі ме? Сендер оны  / Аллаһтың бұйрықтарын / ІШ арттарыңда қалдырдыңдар. Ақиқатында, Раббым не істеп жатқандарыңды Қамтушы.
Әй, елім! Әрекеттеріңді білгендеріңше жалғастыра беріңдер, мен де әрекет етушімін. Қорлайтын азаптың кімге келетінін және кімнің өтірікші екенін жақында білесіңдер. Енді күтіңдер! Мен де - сендермен бірге күтушімін», - деді.
Ал, әміріміз келген кезде, Шұғайып және онымен бірге иманға келгендерді Өз мейірімімізбен құтқардық. Әрі әділетсіздік еткендерге бір сайха тұтты. Сөйтіп, олар үйлерінде етпеттеген күйде қалды.
Тіпті олар ол жерде тұрмаған секілді болды. Міне, солай, Самуд елі алыстатылғандай, Мәдиян елі де  / Аллаһтың мейірімінен /  алыстатылсын!
Біз Мұсаны белгілерімізбен және анық дәлелмен жібердік,
Фиръаунға және оның уәзір, бектеріне. Олар Фиръаунның әміріне ерді. Ал, Фиръаунның әмірі дұрыс емес еді.
Ол  / Фиръаун /  Қайта тірілу  / қиямет /  күні елінің алдында жүріп, оларды Оттағысуатқа алып келеді. Олар баратын суатнеткен жаман.
Олардан осы өмірде де, Қайта тірілу  / қиямет /  күні де қарғыс қалмайды. Бұл берілген сый неткен жаман
/ Ей, Мұхаммед! /  Міне, осы елді мекендердің кейбір хабарларын саған баян етеміз. Олардың кейбірі орнында тұр, ал кейбірі орылған  / жойылған / ,
Біз оларға әділетсіздік етпедік. Олар өздеріне-өздері әділетсіздік етті. Раббыңның әмірі келген кезде, Аллаһтан өзге жалбарынған құдайлары оларға ешбір пайда келтірмеді. Әрі Оларға зияннан басқаны арттырмады.
Әділетсіз елді мекендерді ұстаған кезде, Раббыңның ұстауы  / жазалауы /  осындай болды. Ақиқатында, Оның ұстауы  / жазалауы / -күйзелтуші, қатты.
Ақиқатында, мұнда соңғы, мәңгілік өмір  / ақирет /  азабынан қорыққандар үшін ғибрат бар. Бұл - барлық адамдар жиналатын күн. Әрі барлығы қатысатын күн.
Біз оны  / қайта тірілетін күнді /  белгіленген бір мерзімге дейін ғана кешіктіреміз.
Ол  / қайта тірілетін күн /  келген күні, ешбір жан Оның рұқсатынсыз сөйлемейді. Олардың ішінде бақытсызы да, бақыттысы да болады.
Сонда бақытсыз болғандар Отта болады. Оларға ол жерде ыңырану мен өкіру бар.
Олар - аспандар мен жер тұрғанынша, онда  / тозақта /  мәңгі қалушылар, тек Раббыңның қалағанынан басқа. Ақиқатында, Раббың - Өзінің қалағанын Орындаушы.
Ал, бақытты етілгендер - Жәннатта. Олар - аспандар мен жер тұрғанынша, он­да мәңгі қалушылар, тек Раббыңның қалағанынан басқа. Бұл - бір толассыз сый.
/ Ей, Мұхаммед! /  Олардың табынғандарына қатысты күмәнда болма. Олар ата-бабалары бұрын табынғандары секілді табынады. Біз олардың үлестерін кемітпей, толық қайтарамыз.
Ақиқатында, Біз Мұсаға Кітап бердік, ал ол туралы  / қауымы арасында /  келіспеушілік туды. Егер де Раббыңнан алдын ала бекітілген бір сөз болмағанда, олардың араларына шешім шығарылған болар еді. Негізінде, бұлар бұған  / Құранға /  қатысты күмән - күдік ішінде.
/ Ей, Мұхаммед! /  Ақиқатында, Раббың барлығына, олардың амалдарына сай толық қайтарымын береді. Шын мәнінде, Ол - олардың не істеп жатқандарынан Хабардар.
Сен өзіңе бұйырылғандай туралықты ұстан әрі сенімен бірге тәубе еткендер де  / туралықты ұстансын / .Әрі шектен шықпаңдар. Ақиқатында, Ол - не істеп жатқандарыңды Көруші.
Әділетсіздік еткендерге сүйенбеңдер. Онда сендерге тозақ оты тиеді әрі сендерге Аллаһтан өзге қамқоршылар болмайды. Содан кейін сендерге көмек көрсетілмейді.
/ Ей, Мұхаммед! /  Күндіздің екі шетінде және түннің белгілі мезгілдерінде намазды  / барлық шарттарын сақтап, беріле /  толық орында. Ақиқатында, жақсылықтар жамандықтарды кетіреді. Міне, осы - еске алушылар үшін еске салу,  / ескерту / .
/ Ей, Мұхаммед! /  Сабыр ет. Ақиқатында, Аллаһ жақсылықты ықыласпен істеушілердің сыйын зая кетірмейді.
Сендерге дейінгі ұрпақтардың ішінде, жер бетінде бұзықтықтан қайтаратын даналық иелері болғанда  / елдеріне зор пайда әкелер еді / . Алайда құтқарғанымыздан олардан өте азы болды. Ал, әділетсіздік еткендер, өздеріне берілген сән-салтанат, рахатқа ерді, сөйтіп қылмыскер болды.
Тұрғындары түзу болып тұрған елді мекендерді, сенің Раббың әділетсіздікпен жоймайды.
Егер де Раббың қалағанда, адамдарды бір-ақ үммет етер еді. Ал, олар қайшылыққа түсулерін үнемі жалғастыруда,
тек Раббыңның рақым еткендері ғана  / одан аман / }т Ол  / Аллаһ /  оларды осы үшін жаратты. Раббыңның: «Мен Жаһаннамды жындар және адамдардың бәрімен толтырамын», - деген сөзі орындалды.
/ Ей, Мұхаммед! /  Біз саған елшілер жайлы хабарларды, жүрегінді орнықтыру үшін баян етеміз. Саған Мұнда ақиқат және иманға келгендер үшін насихат әрі еске салу  / ескерту /  келді.
Иманға келмегендерге: «Әрекеттеріңді осылайша жалғастыра беріңдер, біз де әрекет етеміз.
Күтіңдер, анығында біз де күтушіміз», - деп айт.
Аспандардың және жердің құпиясы Аллаһта. Әрі істердің барлығы Оған қайтарылады. Оған құлшылық ет және Оған жүгініп, өзіңді тапсыр  / тәуекел ет / . Сендердің Раббың не істеп жатқандарыңнан ғапыл емес.
