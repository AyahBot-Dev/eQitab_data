Билік қолында болған Ол - аса Берекелі әрі Ол - барлық нәрсені Жасай алушы.
Ол өлім және өмірді сендердің қайсыларың амал етуде жақсырақ екенін сынау үшін жаратқан. Әрі Ол - аса Үстем, өте Кешірімді,
Жеті аспанды қабат-қабат етіп жаратқан - Сол  / Аллаһ / . Әр-Рахманның  / аса Қайырымдының /  жаратуында ешбір кемшілік көрмейсің. Қайта көз салшы, қандай да бір сәйкессіздік көре аласың ба?!
Содан кейін де көзіңді қайта сал. Көзің саған қажып, талған күйде қайтады.
Ақиқатында Біз төменгі аспанды шырақтармен  / аспан денелерімен /  безендірдік әрі оларды шайтандарды қайтаратын нәрсе еттік. Әрі Біз оларға  / шайтандарға /  Саъир (Тозақтың бір аты. Мағнасы - жалынды от)  азабын әзірледік.
Сондай-ақ өздерінің Раббысына, сондай күпірлік еткендерге  / сенбегендерге /  Жаһаннам (Тозақ) азабы бар. Ол - баратын орын неткен жаман!
Олар  / имансыздар /  онда лақтырылған кезде, оның өкіргенін естиді, әрі ол бұрқылдап қайнап тұрады.
Ол қатты ашудан жарылып кете жаздайды. Оған бір топ лақтырылған сайын, оның сақшылары олардан: «Сендерге ескертуші келмеген бе еді?» - деп сұрайды.
Олар: «Иә, солай, бізге ескертуші келген еді. Бірақ біз оны өтірікші санап: «Аллаһ еш нәрсе түсірмеген. Сендер бар болғаны үлкен адасудасыңдар», - дегенбіз», - дейді.
Әрі олар: «Егер де біз тыңдағанымызда не ақылымызды істеткенде, Саъирға (Тозақтың бір аты. Мағнасы - жалынды от)  түскендер қатарында болмас едік», - дейді.
Сөйтіп олар күнәсін мойындайды. Саъирға түскендер құрысын!
Шын мәнінде, өздерінің Раббысынан, Оны көрмей тұрып қорқатындарға кешірім әрі үлкен сый  / Жәннат /  бар.
Сендер сөздеріңді жасырсаңдар да, не оны жарияласаңдар да, әлбетте, Ол - көкіректердегіні  / жүректердегіні /  Білуші.
Бәрін Жаратқан білмей ме?! Әрі Ол - аса Жұмсақ, Қырағы,  әрбір нәрседен Хабардар.
Ол сендерге жерді көнгіш  / пайдалануға жеңіл /  етті. Оның  / жердің /  жан-жағында  / барлық тарабында /  жүріңдер және Оның  / Аллаһтың /  ризық еткенінен жеңдер. Әрі қайта тірілгеннен кейін Оған ораласыңдар.
Аспандағының  / Аллаһтың /  сендерді жерге, теңселіп тұрған кезінде жұттырып жіберуінен қауіпсізсіңдер ме?
Немесе сендер, аспандағының  / Аллаһтың /  өздеріңе тасты дауыл жіберуінен қауіпсізсіңдер ме? Жақында сендер ескертуімнің қалай екенін білесіңдер.
Ақиқатында, олардан бұрынғылар да өтірікке шығарған еді.  / Сонда /  Менің жазалауым қалай болды?!
Олар өздерінің үстінде қанаттарын жаятын және жинайтын кұстарды көрмей ме?! Оларды  / ауада /  әр-Рахманнан басқа ешкім ұстап тұра алмайды. Ақиқатында, Ол - әрбір нәрсені Көруші.
Сендердің әр-Рахманнан басқа жәрдем беретін жасақтарың кім  / олар бар ма / ? Шын мәнінде, кәпірлер тек алданышта.
Егер Ол ризық беруін тоқтатса, сендерге кім ризық береді? Ақиқатында, олар қасарысуда және безулерін жалғастыруда.
Жүзімен жер сүзіп жүрген тура жолда ма, әлде түзу жолда еңсесін тіктеп жүрген бе?
/ Ей, Мұхаммед! /  Айт: «Ол - сендерді жоқтан бар етті және сендерге естуді, көруді және жүректерді берді. Сендер өте аз шүкір етесіңдер  / Аллаһтың берген игіліктеріне тым аз алғыс білдіресіңдер / », - деп.
Айт: «Сендерді жер бетіне таратқан - Сол  / Аллаһ / , әрі сендер Оған жиналасыңдар», - деп.
Олар  / сенбейтіндер / : «Егер шын сөзді болсаңдар, бұл уәде қашан  / келеді / ?»- дейді.
/ Ей, Мұхаммед!! Айт: «Шын мәнінде  / ол жайлы /  білім - тек Аллаһта. Ал, мен - анық ескертуші ғанамын», - деп.
Ал, оны  / Есеп күнін /  жақыннан көрген кезде, күпірлік еткендердің  / Есеп күнін өтірікке шығарғандардың /  жүзі түнеріп кетеді. Оларға: «Міне, осы сендердің сұрағандарың!» - делінеді.
/ Ей, Мұхаммед! /  Айт: «Айтыңдаршы, егер Аллаһ мені және менімен бірге болғандарды жоқ етсе, немесе бізді мейіріміне бөлесе де, кәпірлерді күйзелтуші азаптан кім қорғайды?!» - деп.
Айт: «Ол - әр-Рахман  / аса Қайырымды / , біз Оған сендік әрі Оған жүгініп, ісімізді Оған тапсырдық  / тәуекел еттік / . Сендер жақында кімнің анық адасуда екенін білесіңдер», - деп.
Айт: «Айтыңдаршы, егер суларың жер астына сіңіп кетсе, сендерге ағатын су көзін кім келтіреді?!» - деп.
