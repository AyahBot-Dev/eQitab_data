Әлиф. Ләм. Мим
Рұмдықтар жеңілді,
ең жақын  / төменгі /  жерде. Алайда олар жеңілгеннен кейін жеңіске жетеді,
бірнеше жылдың ішінде. Бұдан бұрын да, бұдан кейін де  / барлық /  іс Аллаһтың билігінде. Сол күні имандылар қуанады,
Аллаһтан болған көмекке. Ол қалағанына көмек береді. Ол -бәрінен Үстем, ерекше Мейірімді.
Аллаһтың уәдесі  / осы / . Аллаһ уәдесін бұзбайды. Бірақ адамдардың көбі білмейді.
Олар осы өмірдің сырттай көрініп тұрғанын ғана біліп, соңғы, мәңгілік өмірден  / ақиреттен /  қаперсіз.
Олар өздері жайлы ойланып көрмеді ме? Аллаһ аспандарды және жерді әрі екеуінің арасындағыларды ақиқат бойынша және белгілі мерзімге жаратқан. Анығында, адамдардың көбі  / қайта тіріліп /  өздерінің Раббысына жолығатындығына сенбейді.
Олар жер бетінде сапар шекпеді ме, сөйтіп өздерінен бұрынғылардың соңы қалай болғанын көрмеді ме? Олар күш-қуат жағынан бұлардан мықты еді, олар жерді жыртып, оны бұлардың игергенінен артық игерген еді. Оларға елшілер анық дәлелдермен келді. Аллаһ оларға әділетсіздік етпеді, бірақ олар өздеріне-өздері әділетсіздік етті.
Кейін жамандық қылғандардың соңы - Аллаһтың аяттарын өтірік санағандықтары және оларды келеке еткендіктері үшін жаман болды.
Аллаһ алғаш жаратады, кейін оны қайталайды  / қайта жаратады!. Содан кейін сендер Оған қайтарыласыңдар.
Сағат  / Қиямет /  болған күні қылмыскерлердің үміттері үзіледі.
Әрі олардың Аллаһқа серік етіп қосқандарынан ешқайсысы оларға ара түсіп болыспайды және олар серік етіп қосқандарын теріске шығарады.
Әрі Сағат  / Қиямет /  болған сол күні олар  / адамдар /  бөлінеді.
Сонда иманға келген және ізгі амал істегендер  / Жәннаттағы бақтарда / қуанышқа бөленеді.
Ал, сондай күпірлік еткендер  / қарсы келгендер /  және аят-белгілерімізді және ақиреттегі жолығуды өтірікке шығарғандар азапқа тартылады.
/ Ей, мұсылмандар! /  Сендер кештің кіретін уақыттарында және таңның ататын уақыттарында Аллаһты  / барлық кемшіліктен / пәк деп дәріптеңдер.
Әрі аспандардағы және жердегі барлық мақтау - Оған  / Аллаһқа / . Әрі түнде және түскі уақыттарда да  / Оны дәріптеңдер / ,
Ол өліден тіріні шығарады, тіріден өліні шығарады әрі жерді өлгенінен кейін  / қайта жандандырып /  тірілтеді. Сендер де осылай  / қабірден қайта тірілтіліп /  шығарыласыңдар.
Әрі сендерді топырақтан жаратқаны және кейін сендердің адам  / адамзат /  болып таралуларың - Оның белгілерінің бірі.
Әрі сендердің тыныштық, тыным тауып орнығуларың үшін өздеріңнен жұбайлар жаратуы және араларында сүйіспеншілік пен мейірім-жанашырлық пайда етуі де Оның белгілерінен. Ақиқатында мұнда ойланып, ақылға салатын адамдар үшін дәлел-ғибраттар бар.
Әрі аспандар мен жердің жаратылуы және сендердің тілдерің мен түстеріңнің әртүрлі болуы да - Оның белгілерінен. Ақиқатында мұнда білетіндер үшін белгі-ғибраттар бар.
Әрі түнгі және күндізгі ұйқыларың және Оның кеңшілігін  / ризықтарыңды /  іздеулерің де - Оның белгілерінен. Ақиқатында мұнда тыңдайтын адамдар үшін белгі-ғибраттар бар.
Әрі сендерге найзағайды қорқуларың және үміт етулерің үшін көрсетуі және аспаннан су түсіріп, онымен жерді өлгенінен  / тіршіліксіз қалғанынан /  кейін қайта тірілтуі де - Оның белгілерінен. Ақиқатында Мұнда ақылын істетіп, ұғынатын адамдар үшін дәлелдер бар.
Әрі аспан және жердің Оның әмірімен тұруы - Оның белгілерінен. Кейін Ол сендерді  / қиямет күні /  шақырғанда, сендер сол сәтте жерден  / қайта тіріліп /  шығасыңдар.
Аспандардағы және жердегілердің бәрі - Онікі. Барлығы да Оған бағынады.
Әрі Ол алғаш  / жоқтан /  пайда етеді, кейін оны қайталайды  / қайта жаратады / .Бұл, Ол үшін өте жеңіл. Аспандар мен жердегі ең жоғары сипаттар Оған тән. Ол бәрінен Үстем ,  аса Дана .
Ол сендерге өздерің туралы мысал келтірді. Біз сендерге ризық етіп бергенімізге сендердің қол астарыңдағылардан  / құлдарыңнан /  серік болатындар бар ма? Әрі сендер олармен оған / меншіктеріңе /  қатысты  / құқық тұрғысынан /  тең болып, олардан өздеріңнен  / өздерің секілді меншікке үлесі бардан /  қорыққандай қорқасындар ма? Біз ақылдарын істетіп, үғынатын адамдарға аяттарымызды осылай анық етіп түсіндіреміз.
Негізінде, әділетсіздік еткендер ешқандай білімі болмаса да көңілі құмарлығына ерді. Аллаһ адастырғанды кім тура жолға сала алады? Әрі оларға көмек берушілер болмайды.
/ Ей, Мұхаммед! /  Жүзіңді дінге ханиф болған түрде қарат. Аллаһ адамдарды осы фитрамен  / табиғи болмыспен /  жаратты. Аллаһтың жаратқанын  / фитраны /  өзгертуге болмайды. Міне, осы  - тұп-тура дін. Бірақ адамдардың көбі білмейді.
Оған бойсұнған күйде қайтып, тақуалық етіңдер  / жазасынан қорқып, сақтаныңдар / және намазды  / барлық шарттарын сақтап, беріле, /  толық орындаңдар және Аллаһқа серік қосушылардан болмаңдар,
сондай діндерін жікке бөлшектеп және топтарға бөлініп, әрбір тобы өздеріндегіге мәз болып жүргендердің қатарынан  / болмаңдар / .
Егер адамдарға бір зиян тисе, олар Раббысына бойсұна жүгініп, Оған жалбарынады. Ал, кейін Ол оларға Өз тарапынан бір мейірім татқызса, олардың бір бөлігі Раббысына серік қосады,
/ сөйтіп /  Біздің оларға бергенімізге күпірлік ету  / мойындамау, теріске шығару / үшін. Пайдалана тұрыңдар, жақын арада білесіңдер.
Әлде Біз оларға олардың серік етіп қосатындары жайлы айтатын бір дәлел түсірдік пе?
Қашан адамдарға мейірім таттырсақ, олар оған қуанады. Ал егер оларға қолдарымен істегендері салдарынан бір жамандық келсе, олар сол бойда үмітсіздікке түседі.
Олар Аллаһтың ризықты кімге қаласа кеңітіп не тарылтатынын көрмеді ме? Ақиқатында Мұнда сенетін адамдар үшін белгі-ғибраттар бар.
Туысқанға өз хақысын бер әрі жарлыға да және жолда қалып қойғанға да. Аллаһтың дидарын  / ақиретте көруді / қалағандар үшін осы қайырлы. Міне, солар -мұратына жететіндер.
Сендер адамдардың мал-дүниелері ішінде көбейсін деп, өсім үшін бергендерің, Аллаһтың алдында көбеймейді. Ал, Аллаһтың дидарын қалап берген зекеттерің  / еселенеді / - міне, солар сауабы еселеніп артатындар.
Аллаһ, Ол -  сендерді жаратты, кейін ризық берді, содан кейін сендерді өлтіреді  / жандарыңды алады / , кейін сендерді  / Есеп күні қайта /  тірілтеді. Сендердің Оған серік етіп қосқандарыңның ішінде осы істердің бірін жасай алатын біреу бар ма? Ол -   / барлық кемшіліктен / пәк әрі олардың серік етіп қосқандарынан жоғары.
Адамдардың өз қолдарымен жасағандарының  / күнә, қылмыстарының /  себебінен құрлықта және теңізде бүліншілік пайда болды.  / Бұл /  олардың істеген күнәларының кейбірінің жазасын татуы әрі олардың  / күнәлардан / қайтулары үшін.
/ Ей, Мұхаммед!! Айт: «Жер жүзін аралап, бұрынғылардың соңы қалай болғанын көріңдер. Олардың көбі мүшріктер  / Аллаһқа серік қосушылар /  еді», - деп.
Аллаһ тарапынан қайтарылмайтын күн келуден бұрын жүзіңді тура дінге қарат. Сол күні олар  / топтарға /  бөлінеді.
Кім күпірлік етсе  / иманға келмесе / , онда күпірлігі  / қарсылығы /  өзіне зиян. Ал, кім ізгі амал істесе, өздері үшін  / игілік /  дайындайды.
/ Бұл /  Оның иманға келген және ізгі амал істегендерге Өз кеңшілігінен қайтарым сый беруі үшін. Ақиқатында, Ол кәпірлерді жақсы көрмейді.
Оның белгілерінің бірі   - сендерге Өзінің мейірімінен таттыруы үшін желдерді игі хабаршы етіп жіберуі және Оның кеңшілігін  / ризық-несібелеріңді /  іздеп, игіліктеріне алғыс білдірулерің үшін кемелердің Оның әмірі бойынша жүзуі.
/ Ей, Мұхаммед! /  Біз сенен бұрын да елшілерді елдеріне жібердік. Сонда олар елдеріне анық дәлелдермен келді. Кейін, Біз қылмыс істегендерді жазаладық. Өйткені имандыларға көмек беру -  Бізге міндет.
Аллаһ, Ол сондай, желдерді жіберіп, ол  / желдер /  бұлттарды  / теңіздерден / қозғап  / көтеріп / , содан оны  / бұлттарды /  аспанда Өзі қалағандай жаяды және бөлек-бөлек етеді. Сонда сен олардың арасынан жаңбыр тамшыларының шыққанын көресің. Қашан Ол оны Өз құлдарынан қалағандарына жіберсе  / жаудырса / , сонда олар қуанады.
Ал, оған дейін олар өздеріне  / жаңбыр /  жіберілуден алдын үмітсіз күйде болғанмен.
Аллаһ мейірімінің іздеріне  / нәтижесіне /  Оның жерді өлгенінен кейін қалай тірілтетініне қара. Негізінде Ол - өлілерді де тірілтуші, әрі Ол - барлық нәрсені Жасай алушы.
Егер Біз  / егінді құртатын /  жел жіберіп, олар оның сарғайғанын көрсе, олар одан кейін де күпірлік етеді  / берілген игіліктерді теріске шығарады / .
/ Ей, Мұхаммед! /  Ақиқатында, сен өліктерге естірте алмайсың және кереңдерге де олар кері бұрылған кезде үндеуіңді естірте алмайсың.
Әрі сен соқырларды адасуларынан тура жолға салушы емессің. Сен тек аяттарымызға сенгендерге ғана естірте аласың. Міне, солар Мұсылмандар.
Аллаһ, Ол сондай, сендерді әлсізден жаратты, одан соң әлсіздіктен кейін қуат берді, одан кейін күш-қуаттан соң әлсіздік беріп, сақал-шашқа ақ түсіреді. Ол Өзі қалаған нәрсесін жаратады. Ол бәрін Білуші, барлық нәрсені Жасай алушы.
Әрі Сағат  / қайта тірілу күні /  болған күні қылмыскерлер  / бұл дүниеде /  бір аз уақыт қана болдық деп ант ішеді. Олар міне осылай  / өткен дүниеде де ақиқаттан / бұрылып кеткен еді.
Ал білім мен иман берілгендер болса: «Негізінде сендер Аллаһтың жазуы бойынша қайта тірілтілетін күнге дейін болдыңдар. Қайта тірілтілетін күн - осы. Бірақ сендер білмедіңдер», - дейді.
Сол күні әділетсіздік істегендерге ақталулары пайда бермейді әрі олардан талап етілмейді.
Біз осы Құранда адамдарға әртүрлі мысалдардан келтірдік. Егер оларға бір белгі, мұғжиза келтірсең де күпір келтірушілер  / мойындамаушылар /  сөзсіз: «Сендер - тек жалғанды әкелушісіңдер», - дейді.
Аллаһ білмейтіндердің жүректерін осылай мөрлеп  / бітеп /  қояды.
/ Ей, Мұхаммед! /  Сабыр ет. Аллаһтың уәдесі ақиқат. Айқын сенімі болмағандар сенен босаңсу көрмесін.
