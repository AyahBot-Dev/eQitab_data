[Аллоҳи] Раҳмон
Қуръонро омӯзиш дод
Инсонро офарид
[Ва] Ба ӯ сухан гуфтан омӯхт
Хуршеду моҳ бо ҳисобе муназзам [-у дақиқ] дар гардишанд
Ва ситора ва дарахт [барояш] саҷда мекунанд
Ӯ осмонро барафрошт ва мизони [адолатро дар замин] барқарор намуд
[Эй мардум, чунин кард] То дар вазну паймона [ба якдигар] ситам накунед;
Ва санҷиш [-и ҳуқуқи дигарон]-ро ба адолат баровард кунед ва дар санҷиш зиён нарасонед [ва камфурӯшӣ накунед]
Ӯ заминро барои [зиндагии] инсонҳо муқаррар дошт
Ки дар он [анвои] меваҳо ва нахлҳои хушадор аст
Ва [ҳамчунин] ҳубуботи баргдор ва гиёҳони хушбӯ
Пас, [эй ҷинну инс] кадом як аз неъматҳои Парвардигоратонро инкор мекунед?
Ӯ инсонро аз гиле ҳамчун сафол офарид
Ва ҷинро аз шуълае аз оташ халқ кард
Пас, [эй ҷинну инс] кадом як аз неъматҳои Парвардигоратонро инкор мекунед?
Парвардигори машриқҳо ва мағрибҳост
Пас, [эй ҷинну инс] кадом як аз неъматҳои Парвардигоратонро инкор мекунед?
Ӯ ду дарё [-е шӯру ширин]-ро равон кард, то [ба якдигар] бирасанд
[Дар айни ҳол] Миёнашон монеъе аст, ки бо ҳам намеомезанд
Пас, [эй ҷинну инс] кадом як аз неъматҳои Парвардигоратонро инкор мекунед?
Аз он ду [дарё] марвориду марҷон ба даст меояд
Пас, [эй ҷинну инс] кадом як аз неъматҳои Парвардигоратонро инкор мекунед?
Киштиҳои кӯҳпайкари бодбонбарафрошта дар дарё барои Ӯст
Пас, [эй ҷинну инс] кадом як аз неъматҳои Парвардигоратонро инкор мекунед?
Ҳар чӣ рӯи замин аст, фанопазир аст
Ва [танҳо зоти ҷовиду] рӯйи Парвардигори бошукӯҳу арҷмандат боқӣ хоҳад монд
Пас, [эй ҷинну инс] кадом як аз неъматҳои Парвардигоратонро инкор мекунед?
[Тамоми] Касоне, ки дар осмонҳо ва замин ҳастанд аз Ӯ дархости ниёз мекунанд ва Ӯ ҳар рӯз [ва ҳар лаҳза] дар коре аст
Пас, [эй ҷинну инс] кадом як аз неъматҳои Парвардигоратонро инкор мекунед?
Эй гурӯҳи ҷинну инс, ба зудӣ ба ҳисоби шумо мепардозем
Пас, [эй ҷинну инс] кадом як аз неъматҳои Парвардигоратонро инкор мекунед?
Эй гурӯҳи ҷинну инс, агар метавонед аз каронаҳои осмону замин гузар кунед, [то аз муҷозоти илоҳӣ бираҳед] пас, гузар кунед; қодир [ба ин кор] нахоҳед буд, магар бо қудрати [фаровоне, ки шумо онро надоред]
Пас, [эй ҷинну инс] кадом як аз неъматҳои Парвардигоратонро инкор мекунед?
Шарорае аз оташ ва зарроти оташе бар шумо борида мешавад, ки [дар баробари он] қодир ба дифоъ нестед
Пас, [эй ҷинну инс] кадом як аз неъматҳои Парвардигоратонро инкор мекунед?
Он гоҳ ки осмон бишкофад ва ҳамчун равғани гудохта сурхфом гардад [қиёмат оғоз хоҳад шуд]
Пас, [эй ҷинну инс] кадом як аз неъматҳои Парвардигоратонро инкор мекунед?
Он рӯз [ба иллати равшан будани ҳамаи умур] аз инсу ҷин [дар бораи гуноҳонашон] суол нахоҳад шуд
Пас, [эй ҷинну инс] кадом як аз неъматҳои Парвардигоратонро инкор мекунед?
Гунаҳкорон аз чеҳраҳояшон шинохта мешаванд; он гоҳ [ононро] аз мӯйи пешонӣ ва пойҳояшон мегиранд [ва ба дузах меандозанд]
Пас, [эй ҷинну инс] кадом як аз неъматҳои Парвардигоратонро инкор мекунед?
Ин [ҳамон] ҷаҳаннаме аст, ки гунаҳкорон инкораш мекарданд
[Дар он ҷо] Миёни оташу оби ҷӯшон дар ҳаракатанд
Пас, [эй ҷинну инс] кадом як аз неъматҳои Парвардигоратонро инкор мекунед?
Ҳар ки аз истодан дар пешгоҳи Парвардигораш [барои ҳисоб] метарсад, ду боғ [дар биҳишт] дорад
Пас, [эй ҷинну инс] кадом як аз неъматҳои Парвардигоратонро инкор мекунед?
[Бо дарахтоне] Пур аз шохсор
Пас, [эй ҷинну инс] кадом як аз неъматҳои Парвардигоратонро инкор мекунед?
Дар он боғҳо ду чашмаи равон аст
Пас, [эй ҷинну инс] кадом як аз неъматҳои Парвардигоратонро инкор мекунед?
Дар он боғҳо аз ҳар мевае ду навъ вуҷуд дорад
Пас, [эй ҷинну инс] кадом як аз неъматҳои Парвардигоратонро инкор мекунед?
[Биҳиштиён] Бар бистарҳое, ки астарашон аз дебои захим аст, такя мезананд ва меваҳои он боғҳо дар дастрасашон аст
Пас, [эй ҷинну инс] кадом як аз неъматҳои Парвардигоратонро инкор мекунед?
Дар он боғҳо ҳуроне афтоданигоҳ ҳастанд, ки дасти аҳаде аз инсу ҷин қаблан ба онон нарасидааст
Пас, [эй ҷинну инс] кадом як аз неъматҳои Парвардигоратонро инкор мекунед?
Гӯӣ он ҳурон ёқуту марҷонанд
Пас, [эй ҷинну инс] кадом як аз неъматҳои Парвардигоратонро инкор мекунед?
Оё подоши некӣ ҷуз некӣ ҳаст?
Пас, [эй ҷинну инс] кадом як аз неъматҳои Парвардигоратонро инкор мекунед?
Дар канори он боғҳо ду боғи [биҳиштии] дигар аст
Пас, [эй ҷинну инс] кадом як аз неъматҳои Парвардигоратонро инкор мекунед?
[Ду боғ] Ки [дарахтонаш] дар ниҳояти сабзӣ [ва хуррамӣ] аст
Пас, [эй ҷинну инс] кадом як аз неъматҳои Парвардигоратонро инкор мекунед?
Дар он ду [боғи биҳиштӣ] ду чашмаи ҷӯшон ҷорӣ аст
Пас, [эй ҷинну инс] кадом як аз неъматҳои Парвардигоратонро инкор мекунед?
Ва дар онҳо [дарахтони] мева ва дарахтони хурмо ва анор ҳаст
Пас, [эй ҷинну инс] кадом як аз неъматҳои Парвардигоратонро инкор мекунед?
Дар миёни он боғҳо занони нексират ва некрӯй ҳузур доранд
Пас, [эй ҷинну инс] кадом як аз неъматҳои Парвардигоратонро инкор мекунед?
Ҳуроне, ки дар саропардаи хаймаҳои биҳиштӣ нишастаанд
Пас, [эй ҷинну инс] кадом як аз неъматҳои Парвардигоратонро инкор мекунед?
[Душизагоне, ки] Дасти аҳаде аз инсу ҷин қаблан ба онон нарасидааст
Пас, [эй ҷинну инс] кадом як аз неъматҳои Парвардигоратонро инкор мекунед?
[Биҳиштиён] Бар болиштҳое сабзу бистарҳое нафису зебо орамидаанд
Пас, [эй ҷинну инс] кадом як аз неъматҳои Парвардигоратонро инкор мекунед?
Номи Парвардигори бошукӯҳу арҷмандат бобаракату фархунда аст
