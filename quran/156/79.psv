” قسم ہے ان کی جو ڈوب کر کھینچتے ہیں ،
اور آہستگی سے نکال لے جاتے ہیں ،
اور تیزی سے تیرتے پھرتے ہیں ،
پھر سبقت کرتے ہیں ،
پھر معاملات کا انتظام چلاتے ہیں “۔
” جس روز ہلا مارے گا ، زلزلے کا جھٹکا
اور اس کے پیچھے ایک اور جھٹکا پڑے گا ،
کچھ دل ہوں گے جو اس روز خوف سے کانپ رہے ہوں گے ،
نگاہیں ان کی سہمی ہوئی ہوں گی۔
یہ لوگ کہیں گے ” کیا واقعی ہم پلٹا کر پھر واپس لائے گئے ہیں ؟
جب کہ ہم کھوکھلی بوسیدہ ہڈیاں بن چکے تھے ؟
“ کہیں گے ” یہ واپسی تو پھر بڑے گھاٹے کی ہے “۔
حالانکہ یہ بس اتنا کام ہے کہ ایک زور کی ڈانٹ پڑے گی
اور یکایک یہ کھلے میدان میں موجود ہوں گے “۔
” کیا تمہیں موسیٰ کے قصے کی خبر پہنچی ہے ؟
جب اس کے رب نے اسے طویٰ کی مقدس وادی میں پکارا تھا کہ ”
فرعون کے پاس جا وہ سرکش ہوگیا ہے ،
اور اس سے کہہ کیا تو اس کے لئے تیار ہے کہ پاکیزگی اختیار کرے
اور میں تیرے رب کی طرف تیری رہنمائی کروں تو (اس کا) خوف تیرے اندر پیدا ہو ؟ “
پھر موسیٰ نے (فرعون کے پاس جاکر) اس کو بڑی نشانی دکھائی ،
مگر اس نے جھٹلا دیا اور نہ مانا ؟
پھر چال بازیاں کرنے کے لئے پلٹا
اور لوگوں کو جمع کرکے اس نے پکار کر
کہا ” میں تمہارا سب سے بڑا رب ہوں “۔
آخر کار اللہ نے اسے آخرت اور دنیا کے عذاب میں پکڑ لیا۔
درحقیقت اس میں بڑی عبرت ہے ہر اس شخص کے لئے جو ڈرے “۔
” کیا تم لوگوں کی تخلیق زیادہ سخت کام ہے یا آسمان کی ؟
اللہ نے اس کو بنایا ، اس کی چھت خوب اونچی اٹھائی
پھر اس کا توازن قائم کیا ، اور اس کی رات ڈھانکی اور اس کا دن نکالا۔
اس کے بعد زمین کو اس نے بچھایا ،
اس کے اندر سے اس کا پانی اور چارہ نکالا
اور پہاڑ اس میں گاڑ دیئے۔
سامان زیست کے طور پر تمہارے لئے اور تمہارے مویشیوں کے لئے “۔
” پھر جب وہ ہنگامہ عظیم برپا ہوگا ،
جس روز انسان اپنا سب کیا دھرا یاد کرے گا ،
اور ہر دیکھنے والے کے سامنے دوزخ کھول کر رکھ دی جائے گی ،
تو جس نے سرکشی کی تھی
اور دنیا کی زندگی کو ترجیح دی تھی ،
دوزخ ہی اس کا ٹھکانا ہوگی۔
اور جس نے اپنے رب کے سامنے کھڑے ہونے کا خوف کیا تھا اور نفس کو بری خواہشات سے بازرکھا تھا ،
جنت اس کا ٹھکانہ ہوگی۔ “
” یہ لوگ تم سے پوچھتے ہیں کہ ” آخر وہ گھڑی کب آکر ٹھہرے گی ؟ “
تمہارا کیا کام کر کہ اس کا وقت بتاﺅ۔
اس کا علم تو اللہ پر ختم ہے۔
تم صرف خبردار کرنے والے ہو۔ ہر اس شخص کو جو اس کا خوف کرے۔
جس روز یہ لوگ اسے دیکھ لیں گے تو انہیں یوں محسوس ہوگا کہ (دنیا میں یا حالت موت میں) یہ بس ایک دن کے پچھلے پہر یا اگلے پہر تک ٹھہرے ہیں “۔
