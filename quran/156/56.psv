جب وہ ہونے والا واقعہ پیش آجائے گا
تو کوئی اس کے وقوع کو جھٹلانے والا نہ ہوگا۔
وہ تہ وبالا کردینے والی آفت ہوگی۔
زمین اس وقت یکبارگی ہلا ڈالی جائے گی
اور پہاڑ اس طرح ریزہ ریزہ کردیئے جائیں گے
کہ پراگندہ غبار بن کر رہ جائیں گے۔
تم لوگ اس وقت تین گروہوں میں تقسیم ہوجاؤ گے ،
دائیں بازو والے ، سودائیں بازو والوں (کی خوش نصیبی کا کیا کہنا
اور بائیں بازو والے ، تو بائیں بازو والوں (کی بدنصیبی) کا کیا ٹھکانا
اور آگے والے تو پھر آگے والے ہی ہیں۔
وہی تو مقرب لوگ ہیں۔
نعمت بھری جنتوں میں رہیں گے۔
اگلوں میں سے بہت ہوں گے
اور پچھلوں میں سے کم۔
مرصع تختوں پر
تکئے لگائے آمنے سامنے بیٹھیں گے۔
ان کی مجلسوں میں ابدی لڑکے
شراب چشمہ جاری سے لبریز پیالے ، اور کنٹر اور ساغر لئے دوڑتے پھرتے ہوں گے۔
نہ ان کو اس سے جدا کیا جائے گا اور نہ وہ ختم ہوگا
اور وہ ان کے سامنے طرح طرح کے لذیذ پھل پیش کریں گے کہ جسے چاہیں چن لیں
اور پرندوں کے گوشت پیش کریں گے کہ جس پرندے کا چاہیں استعمال کریں
اور ان کے لئے خوبصورت آنکھوں والی حوریں ہوں گی ،
ایسی حسین جیسے چھپا کر رکھے ہوئے موتی۔
یہ سب کچھ ان اعمال کی جزا کے طور پر انہیں ملے گا جو وہ دنیا میں کرتے رہے تھے۔
وہاں وہ کوئی بےہودہ کلام یا گناہ کی بات نہ سنیں گے۔
جو بات بھی ہوگی ٹھیک ٹھیک ہوگی۔ “
اور دائیں بازو والے ، دائیں بازو والوں (کی خوش نصیبی) کا کیا کہنا ۔
وہ بےخا بیریوں
اور تہ بر تہ چڑھے ہوئے کیلوں
اور دور تک پھیلی ہوئی چھاؤں
اور ہر دم رواں پانی
اور کبھی ختم نہ ہونے والے
اور بےروک ٹوک ملنے والے بکثرت پھلوں
اور اونچی نشست گاہوں میں ہوں گے۔
ان کی بیویوں کو ہم خاص طور پر نئے سرے سے پیدا کریں گے
اور انہیں باکرہ بنادیں گے ،
اپنے شوہروں کی عاشق اور عمر میں ہم سن ،
یہ کچھ دائیں بازو والوں کے لئے ہے۔
وہ اگلوں میں سے بھی بہت ہوں گے
وہ اگلوں میں سے بھی بہت ہوں گے
اور بائیں بازو والے ، بائیں بازو والوں (کی بدنصیبی) کا کیا پوچھنا
وہ لو کی لپٹ اور کھولتے ہوئے پانی
اور کالے دھوئیں کے سائے میں ہوں گے
جو نہ ٹھنڈا ہوگا نہ آرام دہ۔
یہ وہ لوگ ہوں گے جو اس انجام کو پہنچنے سے پہلے خوشحال تھے
اور گناہ عظیم پر اصرار کرتے تھے۔
کہتے تھے کیا جب ہم مرکر خاک ہوجائیں گے اور ہڈیوں کا پنجر رہ جائیں گے تو پھر اٹھا کھڑے کئے جائیں گے ؟
اور کیا ہمارے باپ دادا بھی اٹھائے جائیں گے جو پہلے گزر چکے ہیں ؟ “
اے نبی ان لوگوں سے کہو ، یقینا اگلے اور پچھلے
سب ایک دن ضرور جمع کئے جانے والے ہیں جس کا وقت مقرر کیا جاچکا ہے
پھر اسے گمراہو اور جھٹلانے والو ،
تم زقوم کے درخت کی غذا کھانے والے ہو۔
اسی سے تم پیٹ بھرو گے
اور اوپر سے کھولتا ہوا پانی
تو نس لگے ہوئے اونٹ کی طرح پیو گے۔
یہ ہے (ان بائیں بازو والوں) کی ضیافت کا سامان روز جزا میں۔ “
ہم نے تمہیں پیدا کیا ہے پھر کیوں تصدیق نہیں کرتے ؟
کبھی تم نے غور کیا ، یہ نطفہ جو تم ڈالتے ہو ،
اس سے بچہ تم بناتے ہو یا اس کے بنانے والے ہم ہیں ؟
ہم نے تمہارے درمیان موت کو تقسیم کیا ہے اور ہم اس سے عاجز نہیں ہیں
کہ تم جیسے اور لوگ لے آئیں اور کسی ایسے جہان میں تمہیں پیدا کردیں جس کو تم نہیں جانتے۔
اپنی پہلی پیدائش کو تو تم جانتے ہی ہو ، پھر کیوں سبق نہیں لیتے ؟
کبھی تم نے سوچا ، یہ بیج جو تم بوتے ہو ،
ان سے کھیتیاں تم اگاتے ہو یا ان کے اگانے والے ہم ہیں ؟
ہم چاہیں تو ان کھیتوں کو بھس بنا کر رکھ دیں اور تم طرح طرح کی باتیں بناتے رہ جاؤ
کہ ہم پر تو الٹی چٹی پڑ گئی
بلکہ ہمارے تو نصیب ہی پھوٹے ہوئے ہیں۔
کبھی تم نے آنکھیں کھول کر دیکھا ، یہ پانی جو تم پیتے ہو ،
اسے تم نے بادل سے برسایا ہے یا اس کے برسانے والے ہم ہیں ؟
ہم چاہیں تو اسے سخت کھاری بنا کر رکھ دیں ، پھر کیوں تم شکرگزار نہیں ہوتے ؟
کبھی تم نے خیال کیا یہ آگ جو تم سلگاتے ہو ،
اس کا درخت تم نے پیدا کیا ہے یا اس کے پیدا کرنے والے ہم ہیں ؟
ہم نے اس کو یاددہانی کا ذریعہ اور حاجت مندوں کے لئے سامان زیست بنایا ہے۔
پس اے نبی اپنے رب عظیم کے نام کی تسبیح کرو۔ “
پس میں قسم نہیں کھاتا تاروں کے مواقع کی
اور اگر تم سمجھو تو یہ بہت بڑی قسم ہے
کہ یہ ایک بلند پایہ قرآن ہے۔
ایک محفوظ کتاب میں ثبت
جسے مطہرین کے سوا کوئی چھو نہیں سکتا۔
یہ رب العالمین کا نازل کردہ ہے۔
پھر کیا اس کلام کے ساتھ تم بےاعتنائی برتتے ہو
اور تم نے تکذیب کو اپنا رزق بنا لیا ہے۔
اب اگر تم کسی کے محکوم نہیں ہو اور اپنے اس خیال میں سچے ہو تو جب مرنے والے کی جان حلق تک پہنچ چکی ہوتی ہے
اور تم آنکھوں دیکھ رہے ہوتے ہو کہ وہ مررہا ہے
اس وقت تمہاری بہ نسبت ہم اس کے زیادہ قریب ہوتے ہیں مگر تم کو نظر نہیں آتے۔
اب اگر تم کسی کے محکوم نہیں
اس وقت اس کی نکلتی ہوئی جان کو واپس کیوں نہیں لے آتے ؟ اگر تم سچے ہو
پھر وہ مرنے والا اگر مقربین میں سے ہو
تو اس کے لئے راحت اور عمدہ رزق اور نعمت بھری جنت ہے
اور اگر وہ اصحاب یمین میں سے ہو
تو اس کا استقبال یوں ہوتا ہے کہ سلام ہے تجھے تو اصحاب الیمین میں سے ہے
اور اگر وہ جھٹلانے والے گمراہ لوگوں میں سے ہو
تو اس کی تواضع کے لئے کھولتا ہوا پانی ہے
اور جہنم میں جھونکا جانا ہے۔
یہ سب کچھ قطعی حق ہے ،
پس اے نبی اپنے رب عظیم کے نام کی تسبیح کرو۔ “
