” قسم ہے فجر کی ،
اور دس راتوں کی ،
اور جفت اور طاق کی ،
اور رات کی جب رخصت ہورہی ہو “۔
کیا اس میں صاحب عقل کے لئے کوئی قسم ہے ؟ “
تم نے دیکھا نہیں کہ تمہارے رب نے کیا برتاﺅ کیا۔
اونچے ستونوں والے عادارم کے ساتھ
جن کے مانند کوئی قوم دنیا کے ملکوں میں پیدا نہیں کی گئی تھی ؟
” اور ثمود کے ساتھ جنہوں نے وادی میں چٹانیں تراشی تھیں ؟
اور میخوں والے فرعون کے ساتھ ؟
یہ وہ لوگ تھے جنہوں نے دنیا کے ملکوں میں بڑی سرکشی کی تھی
اور ان میں فساد پھیلایا تھا۔
آخر کار تمہارے رب نے ان پر عذاب کا کوڑا برسا دیا۔
حقیقت یہ ہے کہ تمہارا رب گھات لگائے ہوئے ہے “۔
مگر انسان کا حال یہ ہے کہ اس کا رب جب اس کو آزمائش میں ڈالتا ہے اور اسے عزت اور نعمت دیتا ہے تو وہ کہتا ہے کہ میرے رب نے مجھے عزت دار بنادیا۔
اور جب وہ اس کو آزمائش میں ڈالتا ہے اور اس کا رزق اس پر تنگ کردیتا ہے تو وہ کہتا ہے میرے رب نے مجھے ذلیل کردیا “۔
ہر گز نہیں بلکہ تم یتیم سے عزت کا سلوک نہیں کرتے ،
اور مسکین کو کھانا کھلانے پر ایک دوسرے کو نہیں اکساتے ،
اور میراث کا سرا مال سمیٹ کر کھاجاتے ہو ،
اور مال کی محبت میں بری طرح گرفتار ہو “۔
ہرگز نہیں ، جب زمین پے درپے کوٹ کوٹ کر ریگ زار بنادی جائے گی ،
اور تمہارا رب جلوہ فرما ہوگا اس حال میں کہ فرشتے صف در صف کھڑے ہوں گے ،
اور جہنم اس روز سامنے لے آئی جائے گی ، اس دن انسان کو سمجھ آئے گی اس وقت اس کے سمجھنے کا کیا حاصل ؟
وہ کہے گا کہ کاش میں نے اپنی اس زندگی کے لئے کچھ پیشگی سامان کیا ہوتا !
پھر اس دن اللہ جو عذاب دے گا ویسا عذاب دینے والا کوئی نہیں ،
اور اللہ جیسا باندھے گا ویسا باندھنے والا کوئی نہیں “۔
”(دوسری طرف اشارہ ہوگا) اے نفس مطمئن
چل اپنے رب کی طرف اس حال میں کہ تو خوش اور پسندیدہ ہے ،
شامل ہوجا میرے بندوں میں
اور داخل ہوجا میری جنت میں “۔
