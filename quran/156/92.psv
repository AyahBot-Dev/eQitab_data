” قسم ہے رات کی جب وہ چھا جائے
اور دن کی جب وہ روشن ہو
اور اس ذات کی جس نے نر اور مادہ کی تخلیق کی قسم “۔
در حقیقت تم لوگوں کی کوششیں مختلف قسم کی ہیں۔
تو جس نے (راہ خدا میں) مال دیا اور (خدا کی نافرمانی سے) پرہیز کیا ،
اور بھلائی کو سچ مانا ،
اس کو ہم آسان راستے کے لئے سہولت دیں گے۔
اور جس نے بخل کیا اور (اپنے خدا سے) بےنیازی برتی
اور بھلائی کو جھٹلایا ،
اس کو ہم سخت راستے کے لئے سہولت دیں گے۔
اور اس کا مال آخر اس کے کس کام آئے گا جبکہ وہ ہلاک ہوجائے گا ؟ “۔
بیشک راستہ بتانا ہمارے ذمہ ہے ،
اور درحقیقت آخرت اور دنیا ، دونوں کے ہم مالک ہیں۔
پس میں نے تم کو خبردار کردیا ہے بھڑکتی ہوئی آگ سے
۔ اس میں نہیں جھلسے گا مگر وہ انتہائی بدبخت
جس نے جھٹلایا اور منہ پھیرا۔
اور اس سے دور رکھا جائے گا وہ نہایت پرہیز گار
جو پاکیزہ ہونے کی خاطر اپنا مال دیتا ہے۔
اس پر کسی کا کوئی احسان نہیں ہے ،
جس کا بدلہ اسے دینا ہو وہ تو صرف اپنے رب برتر کی رضاجوئی کے لئے یہ کام کرتا ہے
اور ضرور وہ خوش ہوگا “۔
