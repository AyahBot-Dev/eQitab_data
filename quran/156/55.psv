نہایت مہربان
(خدا) نے اس قرآن کی تعلیم دی ہے۔
اسی نے انسان کو پیدا کیا
اور اسے بولنا سکھایا۔
سورج اور چاند ایک حساب کے پابند ہیں
اور تارے اور درخت سب سجدہ ریز ہیں۔
آسمان کو اس نے بلند کیا اور میزان قائم کردی۔
اس کا تقاضا یہ ہے کہ تم میزان میں خلل نہ ڈالو ،
انصاف کے ساتھ ٹھیک ٹھیک تولو اور ترازو میں ڈنڈی نہ مارو۔
زمین کو اس نے سب مخلوقات کے لئے بنایا۔
اس میں ہر طرح کے بکثرت لذیذ پھل ہیں۔ کھجور کے درخت ہیں جن کے پھل غلافوں میں لپٹے ہوئے ہیں
۔ طرح طرح کے غلے ہیں جن میں بھوسا بھی ہوتا ہے اور دانہ بھی۔
پس اے جن وانس ، تم اپنے رب کی کن کن نعمتوں کو جھٹلاؤ گے ؟
انسان کو اس نے ٹھیکری جیسے سوکھے سڑے گارے سے بنایا
اور جن کو آگ کی لپٹ سے پیدا کیا۔
پس اے جن وانس ، تم اپنے رب کے کن کن عجائب قدرت کو جھٹلاؤ گے ؟ “
دونوں مشرق اور دونوں مغرب ، سب کا مالک و پروردگار وہی ہے۔
پس اے جن وانس ، تم اپنے رب کی کن کن قدرتوں کو جھٹلاؤ گے ؟
دو سمندروں کو اس نے چھوڑ دیا کہ بہم مل جائیں
پھر بھی ان کے درمیان ایک پردہ حائل ہے جس سے وہ تجاوز نہیں کرتے۔
پس اے جن وانس ، تم اپنے رب کی قدرت کے کن کن کرشموں کو جھٹلاؤ گے ؟
ان سمندروں سے موتی اور مونگے نکلتے ہیں۔
پس اے جن وانس ، تم اپنے رب کی قدرت کے کن کن کمالات کو جھٹلاؤ گے ؟
اور یہ جہاز اسی کے ہیں جو سمندر میں پہاڑوں کی طرح اونچے اٹھے ہوئے ہیں ،
پس اے جن وانس ، تم اپنے رب کے کن کن احسانات کو جھٹلاؤ گے ؟
ہر چیز جو اس زمین پر ہے فنا ہوجانے والی ہے
اور صرف تیرے رب کی جلیل وکریم ذات ہی باقی رہنے والی ہے۔
پس اے جن وانس ، تم اپنے رب کے کن کن کمالات کو جھٹلاؤ گے ؟ “
زمین اور آسمانوں میں جو بھی ہیں سب اپنی حاجتیں اسی سے مانگ رہے ہیں۔ ہر آن وہ نئی شان میں ہے۔
پس اے جن وانس ، تم اپنے رب کی کن کن صفات حمیدہ کو جھٹلاؤ گے ؟
اے زمین کے بوجھو ، عنقریب ہم تم سے باز پرس کرنے کے لئے فارغ ہوئے جاتے ہیں۔
(پھر دیکھ لیں گے کہ) تم اپنے رب کے کن کن احسانات کو جھٹلاتے ہو۔
اے گروہ جن وانس اگر تم زمین اور آسمانوں کی سرحدوں سے نکل کر بھاگ سکتے ہو تو بھاگ دیکھو۔ نہیں بھاگ سکتے۔ اس کے لئے بڑا زور چاہئے۔
اپنے رب کی کن کن قدرتوں کو تم جھٹلاؤ گے ؟
(بھاگنے کی کوشش کرو گے تو) تم پر آگ کا شعلہ اور دھواں چھوڑ دیا جائے گا جس کا تم مقابلہ نہ کرسکوں گے۔
اے جن وانس ، تم اپنے رب کی کن کن قدرتوں کا انکار کرو گے ؟ “
پھر (کیا بنے گا اس وقت) جب آسمان پھٹے گا اور سرخ ہوگا اور تیل کس طرح بہہ نکلے
تو اے جن وانس (اس وقت) تم اپنے رب کی کن کن قدرتوں کو جھٹلاؤ گے ؟
اسی روز کسی انسان اور کسی جن سے ان کا گناہ پوچھنے کی ضرورت نہ ہوگی ،
پھر (دیکھ لیا جائے گا کہ) تم دونوں گروہ اپنے رب کے کن کن احسانات کا انکار کرتے ہو۔
مجرم وہاں اپنے چہروں سے پہچان لئے جائیں گے اور انہیں پیشانی کے بال اور پاؤں پکڑ پکڑ کر گھسیٹا جائے گا۔
اس وقت تم اپنے رب کی کن کن قدرتوں کو جھٹلاؤ گے۔
اس وقت کہا جائے گا یہ وہی جہنم ہے جس کو مجرمین جھوٹ قرار دیا کرتے تھے۔
اسی جہنم اور کھولتے ہوئے پانی کے درمیان وہ گردش کرتے رہیں گے۔
پھر اپنے رب کے کن کن قدرتوں کو تم جھٹلاؤ گے ؟ “
اور ہر اس شخص کے لئے جو اپنے رب کے حضور پیش ہونے کا خوف رکھتا ہو ، دو باغ ہیں ،
اپنے رب کے کن کن انعمامات کو تم جھٹلاؤ گے ؟
ہری بھری ڈالیوں سے بھر پور ،
اپنے رب کے کن کن انعامات کو جھٹلاؤ گے ؟
دونوں باغوں میں دو چشمے رواں ،
اپنے رب کے کن کن انعامات کو جھٹلاؤ گے ؟
دونوں باغوں میں ہر پھل کی دو قسمیں ،
اپنے رب کے کن کن انعامات کو تم جھٹلاؤ گے ؟
جنتی لوگ ایسے فرشوں پر تکئے لگا کے بیٹھیں گے جن کے استردبیزریشم کے ہوں گے اور باغوں کی ڈالیں پھلوں سے جھکی پڑ رہی ہوں گی۔
اپنے رب کے کن کن انعامات کو تم جھٹلاؤ گے ؟
ان نعمتوں کے درمیان شرمیلی نگاہوں والیاں ہوں گی جنہیں ان جنتیوں سے پہلے کبھی کسی انسان یا جن نے نہ چھوا ہوگا۔
اپنے رب کے کن کن انعامات کو تم جھٹلاؤ گے ؟
ایسی خوبصورت جیسے ہیرے اور موتی ،
اپنے رب کے کن کن انعامات کو تم جھٹلاؤ گے ؟ “
نیکی کا بدلہ نیکی کے سوا اور کیا ہوسکتا ہے۔
پھر اے جن وانس اپنے رب کے کن کن اوصاف حمیدہ کا تم انکار کرو گے ؟
اور ان دو باغوں کے علاوہ دو باغ اور ہوں گے۔
اپنے رب کے کن کن انعامات کو تم جھٹلاؤ گے ؟
گھنے سر سبز و شاداب باغ۔
اپنے رب کے کن کن انعامات کو تم جھٹلاؤ گے ؟
دونوں باغوں میں دو چشمے فواروں کی طرح ابلتے ہوئے
، اپنے رب کے کن کن انعامات کو تم جھٹلاؤ گے ؟
اس میں بکثرت پھل اور کجھوریں اور انار
اپنے رب کے کن کن نعمتوں کو تم جھٹلاؤ گے
ان نعمتوں کے درمیان خوب سیرت اور خوبصورت بیویاں ،
اپنے رب کے کن کن انعامات کو تم جھٹلاؤ گے ؟
خیموں میں ٹھہرائی ہوئی حوریں ،
اپنے رب کے کن کن انعامات کو تم جھٹلاؤ گے ؟
ان جنتیوں سے پہلے کبھی کسی انسان یا جن نے ان کو نہ چھوا ہوگا۔
اپنے رب کے کن کن انعامات کو تم جھٹلاؤ گے ؟
وہ جنتی سبز قالینوں اور نفیس ونادر فرشوں پر تکئے لگا کے بیٹھیں گے ،
اپنے رب کے کن کن انعامات کو تم جھٹلاؤ گے ؟
بڑا برکت والا ہے تیرے رب جلیل وکریم کا نام۔
