قسم ہے مضبوط قلعوں والے آسمان کی ،
اور اس دن کی جس کا وعدہ کیا گیا ہے یعنی قیامت) ،
اور دیکھنے والے اور دیکھی جانے والی چیز کی “۔
مارے گئے گڑھے والے۔
(اس گڑھے والے) جس میں خوب بھڑکتے ہوئے ایندھن کی آگ تھی۔
جبکہ وہ اس گڑھے کے کنارے پر بیٹھے ہوئے تھے
اور جو کچھ وہ ایمان لانے والوں کے ساتھ کررہے تھے اسے دیکھ رہے تھے۔
اور ان اہل ایمان سے ان کی دشمنی اس کے سوا کسی وجہ سے نہ تھی کہ وہ اس خدا پر ایمان لے آئے تھے جو زبردست اور اپنی ذات میں آپ محمود ہے ،
جو آسمانوں اور زمین کی سلطنت کا مالک ہے ، اور وہ خدا سب کچھ دیکھ رہا ہے “۔
جن لوگوں نے مومن مردوں اور عورتوں پر ستم توڑا اور پھر اس سے تائب نہ ہوئے یقینا ان کے لئے جہنم کا عذاب ہے اور ان کے لئے جلائے جانے کی سزا ہے ،
جو لوگ ایمان لائے اور انہوں نے نیک عمل کیے ، یقینا ان کے لئے جنت کے باغ ہیں جن کے نیچے نہریں بہتی ہوں گی ، یہ ہے بڑی کامیابی “۔
درحقیقت تمہارے رب کی پکڑ بڑی سخت ہے
وہی پہلی بار پیدا کرتا ہے ، وہی دوبارہ پیدا کرے گا
وہ اللہ بخشنے والا اور محبت کرنے والا ہے ،
عرش کا مالک ہے اور بزرگ و برتر ہے “۔
اور جو کچھ چاہے کر ڈالنے والا ہے
کیا تمہیں لشکروں کی خبر پہنچی ہے ؟
فرعون اور ثمود (کے لشکروں کی !
مگر جنہوں نے کفر کیا ہے وہ جھٹلانے میں لگے ہوئے ہیں ،
حالانکہ اللہ نے انہیں گھیرے میں لے رکھا ہے
(ان جھٹلانے سے اس قرآن کا کچھ نہیں بگڑتا) بلکہ یہ قرآن بلند پایہ ہے
اور لوح میں (نقش ہے) جو محفوظ ہے
