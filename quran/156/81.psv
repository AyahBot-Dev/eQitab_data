جب سورج لپیٹ دیا جائے گا ،
اور جب تارے بکھر جائیں گے ،
اور جب پہاڑ چلائے جائیں گے ،
اور جب دس مہینے کی حاملہ اونٹنیاں اپنے حال پر چھوڑ دی جائیں گی ،
اور جب جنگلی جانور سمیٹ کر اکٹھے کردیئے جائیں گے ،
اور جب سمندر بھرکا دیئے جائیں گے ،
اور جب جانیں (جسموں سے) جوڑ دی جائیں گی ،
اور جب زندہ گاڑی ہوئی لڑکی سے پوچھا جائے گا
کہ وہ کسی قصور میں ماری گئی ؟
اور جب اعمال نامے کھولے جائیں گے ،
اور جب آسمان کا پردہ ہٹا دیا جائے گا ،
اور جب جہنم دہکائی جائے گی ،
اور جب جنت قریب لے آئی جائے گی ،
اس وقت ہر شخص کو معلوم ہوجائے گا کہ وہ کیا لے کر آیا ہے “۔
پس نہیں ، میں قسم کھاتا ہوں پلٹنے والے
اور چھپ جانے والے تاروں کی ،
اور رات کی جبکہ وہ تاریک ہوئی
اور صبح کی جبکہ اس نے سانس لیا ،
یہ فی الواقع ایک بزرگ پیغمبر کا قول ہے ،
جو بڑی توانائی رکھتا ہے ، عرش والے کے ہاں بلند مرتبہ ہے ،
وہاں اس کا حکم مانا جاتا ہے ، وہ بااعتماد ہے ،
اور (اے اہل مکہ) تمہارا رفیق مجنون نہیں ہے ،
اس نے اس پیغمبر کو روشن افق پر دیکھا ہے۔
اور وہ غیب (کے اس علم کو لوگوں تک پہنچانے) کے معاملہ میں بخیل نہیں ہے۔
اور یہ کسی شیطان مردود کا قول نہیں ہے۔
پھر تم لوگ کدھر چلے جارہے ہو ؟
یہ تو سارے جہان والوں کے لئے ایک نصیحت ہے ،
تم میں سے ہر اس شخص کے لئے جو راہ راست پر چلنا چاہتا ہو
اور تمہارے چاہنے سے کچھ نہیں ہوتا جب تک اللہ رب العالمین نہ چاہے۔
