میں قسم نہیں کھاتا ہوں قیامت کے دن کی ،
اور میں قسم نہیں کھاتا ہوں ملامت کرنے والے نفس کی ،
کیا انسان یہ سمجھ رہا ہے کہ ہم اس کی ہڈیوں کو جمع نہ کرسکیں گے ؟
کیوں نہیں ؟ ہم تو اس کی انگلیوں کی پور پور تک ٹھیک بنادینے پر قادر ہیں۔
مگر انسان چاہتا ہے کہ آگے بھی بداعمالیاں کرتا رہے۔
پوچھتا ہے : ” آخر کب آنا ہے وہ قیامت کا دن ؟ “
پھر جب دیدے پتھرا جائیں گے
اور چاند بےنور ہوجائے گا
اور چاند سورج ملا کر ایک کردیئے جائیں گے۔
اس وقت یہی انسان کہے گا ” کہاں بھاگ کر جاﺅں ؟ “
ہرگز نہیں ، وہاں کوئی جائے پناہ نہ ہوگی ،
اس روز تیرے رب ہی کے سامنے جاکر ٹھہرنا ہوگا۔
اس روز انسان کو اس کا سب اگلا پچھلا کیا کرایا بتادیا جائے گا
بلکہ انسان خود ہی اپنے آپ کو خوب جانتا ہے
چاہے وہ کتنی ہی معذرتیں پیش کرے “۔
اے نبی ! اس وحی کو جلدی جلدی یاد کرنے کے لئے اپنی زبان کو حرکت نہ دو ،
اس کو یاد کرادینا اور پڑھوادینا ہمارے ذمہ ہے ،
لہٰذا جب ہم اسے پڑھ رہے ہوں ، اس وقت تم اس کی قرات کو غور سے سنتے رہو ،
پھر اس کا مطلب سمجھا دینا بھی ہمارے ہی ذمہ ہے
” ہرگز نہیں ، اصل بات یہ ہے کہ تم لوگ جلد حاصل ہونے والی چیز (یعنی دنیا) سے محبت رکھتے ہو
اور آخرت کو چھوڑ دیتے ہو۔
اس روز کچھ چہرے تروتازہ ہوں گے ،
اپنے رب کی طرف دیکھ رہے ہوں گے
اور کچھ چہرے اداس ہوں گے
اور سمجھ رہے ہوں گے کہ ان کے ساتھ کمر توڑ برتاﺅ ہونے والا ہے “۔
” ہرگز نہیں ، جان حلق تک پہنچ جائے گی ،
اور کہا جائے گا کہ ہے کوئی جھاڑ پھونک کرنے والا ،
اور آدمی سمجھے لے گا کہ یہ دنیا سے جدائی کا وقت ہے
اور پنڈلی سے پنڈلی جڑ جائے گی۔
وہ دن ہوگا تیرے رب کی طرف روانگی کا “۔
مگر اس نے نہ سچ مانا اور نہ نماز پڑھی
بلکہ جھٹلایا اور پلٹ گیا ،
پھر اکڑتا ہوا اپنے گھر والوں کی طرف چل دیا۔ “
” یہ روش تیرے ہی لئے سزاوار ہے اور تجھی کو زیب دیتی ہے۔
ہاں یہ روش تیرے ہی لئے سزاوار ہے اور تجھی کو زیب دیتی ہے “۔
” کیا انسان نے یہ سمجھ رکھا ہے کہ وہ یونہی مہمل چھو ڑدیا جائے گا ؟
کیا وہ ایک حقیر پانی کا نطفہ نہ تھا جو (رحم مادر میں) ٹپکایا جاتا ہے ؟
پھر وہ ایک لو تھڑا بنا ، پھر اللہ نے اس کا جسم بنایا اور اس کے اعضا درست کیے ،
پھر اس سے مرد اور عورت کی دو قسمیں بنائیں۔
کیا وہ اس پر قادر نہیں ہے کہ مرنے والوں کو پھر سے زندہ کردے “۔
