” اے اوڑھ لپیٹ کرلیٹنے والے ،
اٹھو اور خبردار کرو۔
اور اپنے رب کی بڑائی کا اعلان کرو ،
اور اپنے کپڑے پاک رکھو ،
اور گندگی سے دور رہو۔
اور احسان نہ کرو زیادہ حاصل کرنے کے لئے
اور اپنے رب کی خاطر صبر کرو۔
اچھا ، جب صور میں پھونک ماری جائے گی ،
وہ دن بڑا ہی سخت دن ہوگا ،
کافروں کے لئے ہلکانہ ہوگا “۔
چھوڑ دو مجھے اور شخص کو جسے میں نے اکیلا پیدا کیا ،
بہت سا مال اس کو دیا ،
اس کے ساتھ حاضر رہنے والے بیٹے دیئے ،
اور اس کے لئے ریاست کی راہ ہموار کی ،
پھر وہ طمع رکھتا ہے کہ میں اسے اور زیادہ دوں۔
ہرگز نہیں ، وہ ہماری آیات سے عناد رکھتا ہے۔
میں تو اسے عنقریب ایک کٹھن چڑھائی چڑھواﺅں گا۔
اس نے سوچا اور کچھ بات بنانے کی کوشش کی
تو خدا کی مار اس پر ، کیسی بات بنانے کی کوشش کی۔
ہاں ، خدا کی مار اس پر ، کیسی بات بنانے کی کوشش کی۔
پھر (لوگوں کی طرف) دیکھا۔
پھر پیشانی سیکڑی اور منہ بنایا۔
پھر پلٹا اور تکبر میں پڑگیا۔
آخر کار بولا کہ یہ کچھ نہیں ہے مگر ایک جادو جو پہلے سے چلاآرہا ہے ،
یہ تو ایک انسانی کلام ہے۔
عنقریب میں اسے دوزخ میں جھونک دوں گا
اور تم کیا جانو کہ کیا ہے وہ دوزخ ؟
نہ باقی رکھے نہ چھوڑے۔
کھال جھلس دینے والی۔
انیس کارکن اس پر مقرر ہیں “۔
ہم نے دوزخ کے یہ کارکن فرشتے بنائے ہیں ، اور ان کی تعداد کو کافروں کے لئے فتنہ بنادیا ہے ، تاکہ اہل کتاب کو یقین آجائے اور ایمان لانے والوں کا ایمان بڑھے ، اور اہل کتاب اور مومنین کسی شک میں نہ رہیں ، اور دل کے بیمار اور کفار یہ کہیں کہ بھلا اللہ کا اس عجیب بات سے کیا مطلب ہوسکتا ہے۔ اس طرح اللہ جسے چاہتا ہے گمراہ کردیتا ہے اور جسے چاہتا ہے ، ہدایت بخش دیتا ہے اور تیرے رب کے لشکروں کو خود اس کے سوا کوئی نہیں جانتا…. اور اس دوزخ کا ذکر اس کے سوا کسی غرض کے لئے نہیں کیا گیا ہے کہ لوگوں کو اس سے نصیحت ہو “۔
ہرگز نہیں ، قسم ہے چاند کی ،
اور ات کی جبکہ وہ پلٹتی ہے ،
اور صبح کی جبکہ وہ روشن ہوتی ہے ،
یہ دوزخ بھی بڑی چیزوں میں سے ایک ہے ،
انسانوں کے لئے ڈراوا “۔
تم میں سے ہر اس شخص کے لئے ڈراوا جو آگے بڑھنا چاہے یا پیچھے رہ جانا چاہے۔
ہر شخص اپنے کسب کے بدلے رہن ہے۔
دائیں بازو والوں کے سوا ،
جو جنتوں میں ہوں گی ، وہ پوچھیں گے ”
مجرموں سے
تمہیں کیا چیز دوزخ میں لے گئی ؟ “
وہ کہیں گے ” ہم نماز پڑھنے والوں میں سے نہ تھے ،
اور مسکین کو کھانا نہیں کھلاتے تھے ،
اور حق کے خلاف باتیں بنانے والوں کے ساتھ مل کر ہم بھی باتیں بنانے لگتے تھے ،
اور روز جزاء کو جھوٹ قرار دیتے تھے ،
یہاں تک کہ ہمیں اس یقینی چیز سے سابقہ پیش آگیا “۔
اس وقت سفارش کرنے والوں کی کوئی سفارش ان کے کسی کام نہ آئے گی
آخر ان لوگوں کو کیا ہوگیا ہے کہ یہ اس نصیحت سے منہ موڑ رہے ہیں
گویا یہ جنگلی گدھے ہیں
جو شیر سے ڈر کر بھاگ پڑے ہیں “۔
بلکہ ان میں سے تو ہر ایک یہ چاہتا ہے کہ اس کے نام کھلے خط بھیجے جائیں “۔
ہرگز نہیں ، اصل بات یہ ہے کہ یہ آخرت کا خوف نہیں رکھتے۔
ہرگز نہیں ، یہ تو ایک نصیحت ہے ،
اب جس کا جی چاہے اس سے سبق حاصل کرلے “۔
اور یہ کوئی سبق حاصل نہ کریں گے الایہ کہ اللہ ہی ایسا چاہے۔ وہ اس کا حقدار ہے کہ اس سے تقویٰ کیا جائے اور وہ اس کا اہل ہے کہ (تقویٰ کرنے والوں کو) بخش دے “۔
