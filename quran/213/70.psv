এক ব্যক্তি চাইল, সংঘটিত হোক শাস্তি যা অবধারিত [১] ---
কাফিরদের জন্য, এটাকে প্রতিরোধ করার কেউ নেই [১]।
এটা আসবে আল্লাহর কাছ থেকে, যিনি উর্ধ্বারোহণের সোপানসমূহের অধিকারী [১]।
ফেরেশতা এবং রূহ আল্লাহর দিকে উর্ধ্বগামী হয় [১] এমন এক দিনে, যার পরিমাণ পঞ্চাশ হাজার বছর [২] ।
কাজেই আপনি ধৈর্য ধারণ করুন পরম ধৈৰ্য।
তারা ঐ দিনকে মনে করে সুদূর,
কিন্তু আমরা দেখছি তা আসন্ন [১]
সেদিন আকাশ হবে গলিত ধাতুর মত
এবং পর্বতসমূহ হবে রঙ্গীন পশমের মত
এবং সুহৃদ সুহৃদের খোঁজ নেবে না,
তাদেরকে করা হবে একে অপরের দৃষ্টিগোচর। অপরাধী সেদিনের শাস্তির বদলে দিতে চাইবে তার সন্তান-সন্ততিকে,
আর তার স্ত্রী ও ভাইকে,
আর তার জ্ঞাতি-গোষ্ঠীকে, যারা তাকে আশ্রয় দিত,
আর যমীনে যারা আছে তাদের সবাইকে, তারপর যাতে এটি তাকে মুক্তি দেয়।
কখনই নয়, নিশ্চয় এটা লেলিহান আগুন,
যা মাথার চামড়া খসিয়ে দেবে [১]।
জাহান্নাম সে ব্যক্তিকে ডাকবে, যে সত্যের প্রতি পিঠ দেখিয়েছিল এবং মুখ ফিরিয়ে নিয়েছিল।
আর যে সম্পদ পুঞ্জীভূত করেছিল অতঃপর সংরক্ষিত করে রেখেছিল [১]।
নিশ্চয় মানুষকে সৃষ্টি করা হয়েছে অতিশয় অস্থিরচিত্তরূপে [১] ।
যখন বিপদ তাকে স্পর্শ করে সে হয় হা-হুতাশকারী।
আর যখন কল্যাণ তাকে স্পর্শ করে সে হয় অতি কৃপণ;
তবে সালাত আদায়কারীগণ ছাড়া [১],
যারা তাদের সালাতে সর্বদা প্রতিষ্ঠিত [১],
আর যাদের সম্পদে নির্ধারিত হক রয়েছে
যাচ্ঞাকারী ও বঞ্চিতের,
আর যারা প্রতিদান দিবসকে সত্য বলে বিশ্বাস করে।
আর যারা তাদের রবের শাস্তি সম্পর্কে ভীত-সন্ত্রস্ত---
নিশ্চয় তাদের রবের শাস্তি হতে নিঃশঙ্ক থাকা যায় না;
আর যারা নিজেদের যৌনাঙ্গসমূহের হিফাযতকারী [১],
তাদের পত্নী অথবা অধিকারভুক্ত দাসী ছাড়া, এতে তারা নিন্দনীয় হবে না—
তবে কেউ এদেরকে ছাড়া অন্যকে কামনা করলে তারা হবে সীমালঙ্ঘনকারী---
আর যারা তাদের আমানতও প্রতিশ্রুতি রক্ষাকারী [১],
আর যারা তাদের সাক্ষ্যসমূহে অটল [১],
আর যারা তাদের সালাতের হিফাযত করে ---[১]
তারাই সম্মানিত হবে জান্নাতসমূহে।
কাফিরদের হল কি যে, তারা আপনার দিকে ছুটে আসছে,
ডান ও বাম দিক থেকে, দলে দলে।
তাদের প্রত্যেকে কি এ প্রত্যাশা করে যে, তাকে প্রবেশ করানো হবে প্রাচুর্যময় জান্নাতে ?
কখনো নয় [১] , আমরা তাদেরকে যা থেকে সৃষ্টি করেছি তা তারা জানে [২]।
অতএব, আমি শপথ করছি উদয়াচলসমূহ এবং অস্তাচলসমূহের রবের – অবশ্যই আমরা সক্ষম [১]
তাদের চেয়ে উৎকৃষ্টদেরকে তাদের স্থলবর্তী করতে এবং এতে আমরা অক্ষম নই।
অতএব তাদেরকে বাক-বিতণ্ডা ও খেল-তামাশায় মত্ত থাকতে দিন– যে দিনের প্রতিশ্রুতি তাদেরকে দেয়া হয় তার সম্মুখীন হওয়ার আগ পর্যন্ত।
সেদিন তারা কবর থেকে বের হবে দ্রুতবেগে, মনে হবে তারা কোনো লক্ষ্যস্থলের দিকে ধাবিত হচ্ছে
অবনত নেত্রে; হীনতা তাদেরকে আচ্ছন্ন করবে; এটাই সে দিন, যার বিষয়ে সতর্ক করা হয়েছিল তাদেরকে।
