তারা একে অন্যের কাছে কী বিষয়ে জিজ্ঞাসাবাদ করছে?
মহাসংবাদটির বিষয়ে [১],
যে বিষয়ে তারা মতানৈক্য করছে [১],
কখনো না [১], তারা অচিরেই জানতে পারবে;
তারপর বলি কখনো না, তারা অচিরেই জানতে পারবে।
আমরা কি করিনি যমীনকে শয্যা
আর পর্বতসমূহকে পেরেক ?
আর আমরা সৃষ্টি করেছি তোমাদেরকে জোড়ায় জোড়ায়,
আর তোমাদের ঘুমকে করেছি বিশ্ৰাম [১],
আর করেছি রাতকে আবরণ,
আর করেছি দিনকে জীবিকা আহরণের সময়,
আর আমরা নির্মাণ করেছি তোমাদের উপরে সুদৃঢ় সাত আকাশ [১]
আর আমরা সৃষ্টি করেছি প্রোজ্জ্বল দীপ [১]।
আর আমরা বর্ষণ করেছি মেঘমালা হতে প্রচুর বারি [১],
যাতে তা দ্বারা আমরা উৎপন্ন করি শস্য, উদ্ভিদ
ও ঘন সন্নিবিষ্ট উদ্যান।
নিশ্চয় নির্ধারিত আছে বিচার দিন [১];
সেদিন শিংগায় ফুঁক দেয়া হবে তখন তোমরা দলে দলে আসবে [১],
আর আকাশ উন্মুক্ত করা হবে, ফলে তা হবে বহু দ্বারবিশিষ্ট [১]।
আর চলমান করা হবে পর্বতসমূহকে, ফলে সেগুলো হয়ে যাবে মরীচিকা [১],
নিশ্চয় জাহান্নাম ওৎ পেতে অপেক্ষমান;
সীমালঙ্ঘনকারীদের জন্য প্রত্যাবর্তনস্থল।
সেখানে তারা যুগ যুগ ধরে অবস্থান করবে [১]।
সেখানে তারা আস্বাদন করবে না শীতলতা, না কোনো পানীয়---
ফুটন্ত পানি ও পুঁজ ছাড়া [১];
এটাই উপযুক্ত প্রতিফল [১]।
নিশ্চয় তারা কখনো হিসেবের আশা করত না,
আর তারা আমাদের নিদর্শনাবলীতে কঠোরভাবে মিথ্যারোপ করেছিল [১]।
আর সবকিছুই আমরা সংরক্ষণ করেছি লিখিতভাবে।
অতঃপর তোমরা আস্বাদ গ্রহণ কর, আমরা তো তোমাদের শাস্তিই শুধু বৃদ্ধি করব।
নিশ্চয় মুত্তাকীদের জন্য আছে সাফল্য,
উদ্যানসমূহ, আঙ্গুরসমূহ,
আর সমবয়স্কা [১] উদ্ভিন্ন যৌবনা তরুণী
এবং পরিপূর্ণ পানিপাত্র।
সেখানে তারা শুনবে না কোনো অসার ও মিথ্যা বাক্য [১];
আপনার রবের পক্ষ থেকে পুরস্কার, যথোচিত দানস্বরূপ [১],
যিনি আসমানসমূহ, যমীন ও এ দু’য়ের মধ্যবর্তী সমস্ত কিছুর রব, দয়াময়; তাঁর কাছে আবেদন-নিবেদনের শক্তি তাদের থাকবে না [১]।
সেদিন রূহ্ ও ফেরেশতাগণ সারিবদ্ধভাবে দাঁরাবে [১]; সেদিন কেউ কথা বলবে না, তবে ‘রহমান’ যাকে অনুমতি দেবেন সে ছাড়া এবং সে সঠিক কথা বলবে [২]।
এ দিনটি সত্য; অতএব, যার ইচ্ছে সে তার রবের নিকট আশ্রয় গ্ৰহণ করুক।
নিশ্চয় আমরা তোমাদেরকে আসন্ন শাস্তি সম্পর্কে সতর্ক করলাম; যেদিন মানুষ তার কৃতকর্ম দেখতে পাবে এবং কাফির বলবে, ‘হায়! আমি যদি মাটি হতাম [১] !’
