শপথ [১] নির্মমভাবে উৎপাটনকারীদের [২],
আর মৃদুভাবে বন্ধনমুক্তকারীদের [১]
আর তীব্ৰ গতিতে সন্তরণকারীদের [১],
আর দ্রুতবেগে অগ্রসরমানদের [১],
অতঃপর সব কাজ নির্বাহকারীদের [১]।
সেদিন প্রকম্পিতকারী প্রকম্পিত করবে,
তাকে অনুসরণ করবে পরবর্তী কম্পনকারী [১] ,
অনেক হৃদয় সেদিন সন্ত্রস্ত হবে [১],
তাদের দৃষ্টিসমূহ ভীতি-বিহ্বলতায় নত হবে।
তারা বলে, ‘আমরা কি আগের অবস্থায় ফিরে যাবই---
চূৰ্ণবিচূর্ণ অস্থিতে পরিণত হওয়ার পরও?’
তারা বলে, ‘তাই যদি হয় তবে তো এটা এক সর্বনাশা প্ৰত্যাবর্তন।’
এ তো শুধু এক বিকট আওয়াজ [১],
তখনই ময়দানে [১] তাদের আবির্ভাব হবে।
আপনার কাছে মূসার বৃত্তান্ত পৌঁছেছে কি [১]?
যখন তাঁর রব পবিত্র উপত্যকা ‘তুওয়া’য় তাঁকে ডেকে বলেছিলেন,
‘ফির‘আউনের কাছে যান, সে তো সীমালঙ্ঘন করেছে,’
অতঃপর বলুন, ‘তোমার কি আগ্ৰহ আছে যে, তুমি পবিত্র হও—
‘আর আমি তোমাকে তোমার রবের দিকে পথপ্রদর্শন করি, যাতে তুমি তাঁকে ভয় কর?’
অতঃপর তিনি তাকে মহানিদর্শন দেখালেন [১]।
কিন্তু সে মিথ্যারোপ করল এবং অবাধ্য হল।
তারপর সে পিছনে ফিরে প্রতিবিধানে সচেষ্ট হল [১]।
অতঃপর সে সকলকে সমবেত করে ঘোষণা দিল,
অতঃপর বলল, ‘আমিই তোমাদের সর্বোচ্চ রব।’
অতঃপর আল্লাহ্ তাকে আখেরাতে ও দুনিয়ায় কঠিন শাস্তিতে পাকড়াও করলেন [১]।
নিশ্চয় যে ভয় করে তার জন্য তো এতে শিক্ষা রয়েছে।
তোমাদেরকে [১] সৃষ্টি করা কঠিন, না আসমান সৃষ্টি? তিনিই তা নির্মাণ করেছেন [২];
তিনি এর ছাদকে সুউচ্চ করেছেন ও সুবিন্যস্ত করেছেন।
আর তিনি এর রাতকে করেছেন অন্ধকারাচ্ছন্ন এবং প্ৰকাশ করেছেন এর সূর্যালোক;
আর যমীনকে এর পর বিস্তৃত করেছেন [১]।
তিনি তা থেকে বের করেছেন তার পানি ও তৃণভূমি,
আর পর্বতকে তিনি দৃঢ়ভাবে প্রোথিত করেছেন;
এসব তোমাদের ও তোমাদের চতুষ্পদ জন্তুগুলোর ভোগের জন্য।
অতঃপর যখন মহাসংকট উপস্থিত হবে [১]
মানুষ যা করেছে তা সে সেদিন স্মরণ করবে,
আর প্রকাশ করা হবে জাহান্নাম দর্শকদের জন্য,
সুতরাং যে সীমালঙ্ঘন করে
এবং দুনিয়ার জীবনকে অগ্ৰাধিকার দেয়।
জাহান্নামই হবে তার আবাস [১]।
আর যে তার রবের অবস্থানকে [১] ভয় করে এবং কুপ্রবৃত্তি হতে নিজকে বিরত রাখে
জান্নাতই হবে তার আবাস।
তারা আপনাকে জিজ্ঞেস করে, ‘কিয়ামত সম্পর্কে, তা কখন ঘটবে?’
তা আলোচনার কি জ্ঞান আপনার আছে?
এর পরম জ্ঞান আপনার রবেরই কাছে [১];
যে এটার ভয় রাখে আপনি শুধু তার সতর্ককারী।
যেদিন তারা তা দেখতে পাবে সেদিন তাদের মনে হবে যেন তারা দুনিয়ায় মাত্ৰ এক সন্ধ্যা অথবা এক প্ৰভাত অবস্থান করেছে [১]!
