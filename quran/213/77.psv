শপথ কল্যাণস্বরূপ প্রেরিত বায়ুর,
অতঃপর প্রলয়ংকরী ঝটিকার,
শপথ প্ৰচণ্ড সঞ্চালনকারীর,
অতঃপর সুস্পষ্টরূপে পার্থক্যকারীর,
অতঃপর তাদের, যারা মানুষের অন্তরে পৌঁছে দেয় উপদেশ--- [১]
ওযর-আপত্তি রহিতকরণ ও সতর্ক করার জন্য [১]
নিশ্চয় তোমাদেরকে যে প্ৰতিশ্রুতি দেয়া হয়েছে তা অবশ্যম্ভাবী।
যখন নক্ষত্ররাজির আলো নির্বাপিত করা হবে,
আর যখন আকাশ বিদীর্ণ করা হবে
আর যখন পর্বতমালা চূৰ্ণবিচূর্ণ করা হবে
আর যখন রাসূলগণকে নির্ধারিত সময়ে উপস্থিত করা হবে [১] ,
এসব স্থগিত রাখা হয়েছে কোন্ দিনের জন্য?
বিচার দিনের জন্য।
আর আপনাকে কিসে জানাবে বিচার দিন কী?
সেদিন দুর্ভোগ মিথ্যারোপকারীদের জন্য [১]।
আমরা কি পূর্ববর্তীদেরকে ধ্বংস করিনি?
তারপর আমরা পরবর্তীদেরকে তাদের অনুগামী করব [১]।
অপরাধীদের প্রতি আমরা এরূপই করে থাকি।
সেদিন দুর্ভোগ মিথ্যারোপকারীদের জন্য।
আমরা কি তোমাদেরকে তুচ্ছ পানি হতে সৃষ্টি করিনি?
তারপর আমরা তা রেখেছি নিরাপদ আধারে [১],
এক নির্দিষ্ট কাল পর্যন্ত,
অতঃপর আমরা পরিমাপ করেছি, সুতরাং আমরা কত নিপুণ পরিমাপকারী [১]!
সেদিন দুর্ভোগ মিথ্যারোপকারীদের জন্য [১]।
আমরা কি যমীনকে সৃষ্টি করিনি ধারণকারীরূপে,
জীবিত ও মৃতের জন্য [১]?
আর আমরা তাতে স্থাপন করেছি সুদৃঢ় উচ্চ পর্বতমালা এবং তোমাদেরকে পান করিয়েছি সুপেয় পানি [১]।
সেদিন দুর্ভোগ মিথ্যারোপকারীদের জন্য [১]।
তোমরা যাতে মিথ্যারোপ করতে, চল তারই দিকে।
চল তিন শাখাবিশিষ্ট আগুনের ছায়ার দিকে,
যে ছায়া শীতল নয় এবং যা রক্ষা করে না অগ্নিশিখা হতে,
নিশ্চয় জাহান্নাম উৎক্ষেপন করবে বৃহৎ স্ফুলিংগ অট্টালিকাতুল্য,
তা যেন পীতবর্ণ উটের শ্রেণী [১],
সেদিন দুর্ভোগ মিথ্যারূপকারীদের জন্য।
এটা এমন এক দিন যেদিন না তারা কথা বলবে [১] ,
আর না তাদেরকে অনুমতি দেয়া হবে ওযর পেশ করার।
সেদিন দুর্ভোগ মিথ্যারোপকারীদের জন্য।
‘এটাই ফয়সালার দিন, আমরা একত্র করেছি তোমাদেরকে এবং পূৰ্ববর্তীদেরকে।’
অতঃপর তোমাদের কোনো কৌশল থাকলে তা প্রয়োগ কর আমার বিরুদ্ধে [১]।
সেদিন দুর্ভোগ মিথ্যারোপকারীদের জন্য।
নিশ্চয় মুত্তাকীরা [১] থাকবে ছায়ায় ও প্রস্রবণ বহুল স্থানে,
আর তাদের বাঞ্ছিত ফলমূলের প্রাচুর্যের মধ্যে।
‘তোমাদের কর্মের পুরস্কারস্বরূপ তোমরা তৃপ্তির সাথে পানাহার কর।’
এভাবে আমরা মুহসিনদেরকে পুরস্কৃত করে থাকি।
সেদিন দুর্ভোগ মিথ্যারোপকারীদের জন্য।
তোমরা খাও এবং ভোগ করে নাও অল্প কিছুদিন, তোমরা তো অপরাধী [১]।
সেদিন দুর্ভোগ মিথ্যারোপকারীদের জন্য।
যখন তাদেরকে বলা হয়, রুকু কর তখন তারা রুকু করে না [১]।
সেদিন দুর্ভোগ মিথ্যারোপকারীদের জন্য।
কাজেই তারা কুরআনের পরিবর্তে আর কোন্ কথায় ঈমান আনবে [১]!
