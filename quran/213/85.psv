শপথ বুরূজবিশিষ্ট [১] আসমানের,
আর প্রতিশ্রুত দিনের
এবং দ্রষ্টা ও দৃষ্টের [১]---
অভিশপ্ত হয়েছিল [১] কুণ্ডের অধিপতিরা--- [২]
যে কুণ্ডে ছিল ইন্ধনপূর্ণ আগুন,
যখন তারা এর পাশে উপবিষ্ট ছিল
এবং তারা মুমিনদের সাথে যা করছিল তা প্রত্যক্ষ করছিল।
আর তারা তাদেরকে নির্যাতন করেছিল শুধু এ কারণে যে, তারা ঈমান এনেছিল পরাক্রমশালী ও প্রশংসার যোগ্য আল্লাহর উপর---
আসমানমূহ ও যমীনের সর্বময় কর্তৃত্ব যাঁর; আর আল্লাহ্ সবকিছুর প্রত্যক্ষদর্শী।
নিশ্চয় যারা মুমিন নর-নারীকে বিপদাপন্ন করেছে [১] তারপর তাওবা করেনি [২] তাদের জন্য আছে জাহান্নামের শাস্তি, আর তাদের জন্য আছে দহন যন্ত্রণা [৩]।
নিশ্চয় যারা ঈমান এনেছে এবং সৎকাজ করেছে তাদের জন্য রয়েছে জান্নাত, যার পাদদেশে নদী প্রবাহিত; এটাই মহাসাফল্য।
নিশ্চয় আপনার রবের পাকড়াও বড়ই কঠিন।
তিনিই অস্তিত্ব দান করেন ও পুনরাবর্তন ঘটান
এবং তিনি ক্ষমাশীল, অতিস্নেহময় [১],
আরশের অধিকারী ও সম্মানিত।
তিনি যা ইচ্ছে তা-ই করেন [১]।
আপনার কাছে কি পৌঁছেছে সৈন্যবাহিনীর বৃত্তান্ত---
ফির‘আউন ও সামূদের ?
তবু কাফিররা মিথ্যারোপ করায় রত;
আর আল্লাহ্ সবদিক থেকে তাদেরকে পরিবেষ্টন করে রয়েছেন।
বস্তুত এটা সম্মানিত কুরআন,
সংরক্ষিত ফলকে লিপিবদ্ধ।
