Ṣebí ọ̀rọ̀ nípa ohun tó máa bo ẹ̀dá mọ́lẹ̀ ti dé ọ̀dọ̀ rẹ?
Àwọn ojú kan yóò wálẹ̀ (ní ti ìyẹpẹrẹ) ní ọjọ́ yẹn.
Wọ́n ṣe iṣẹ́ àṣekúdórógbó (ni nílé ayé).
Wọ́n sì máa wọ inú Iná tó gbóná janjan (ní ọ̀run).
Wọ́n sì máa fún (wọn) ní omi ìṣẹ́lẹ̀rú gbígbóná mu.
Kò sí oúnjẹ kan fún wọn àyàfi igi ẹlẹ́gùn-ún gbígbẹ.
Kò níí mú wọn sanra. Kò sì níí rọ̀ wọ́n lọ́rọ̀ nínú ebi.
Àwọn ojú kan yó sì kún fún ìgbádùn ní ọjọ́ yẹn
nítorí pé (ó) yọ́nú sí (ẹ̀san) iṣẹ́ rẹ̀.
(Ó máa) wà nínú Ọgbà Ìdẹ̀ra gíga.
Wọn kò níí gbọ́ ìsọkúsọ nínú rẹ̀.
Omi ìṣẹ́lẹ̀rú tó ń ṣàn wà nínú rẹ̀.
Àwọn ibùsùn tí wọ́n gbé sókè wà nínú rẹ̀,
àti àwọn ife ìmumi tí wọ́n gbé kalẹ̀ (sí àrọ́wọ́tó wọn),
àti àwọn ìrọ̀rí tí wọ́n tò sí ẹ̀gbẹ́ ara wọn,
àti àwọn ìtẹ́ àtẹ́ẹ̀ká.
Nítorí náà, ṣé wọn kò wòye sí ràkúnmí, bí A ti ṣẹ̀dá rẹ̀ ni;
àti sánmọ̀, bí A ti ṣe gbé e sókè;
àti àpáta, bí A ti ṣe gbé e nàró (sínú ilẹ̀);
àti ilẹ̀, bí A ti ṣe tẹ́ ẹ sílẹ̀ pẹrẹsẹ?
Nítorí náà, ṣèrántí. Ìwọ kúkú ni olùṣèràntí.
Ìwọ kì í ṣe ajẹni-nípá lórí wọn
àfi ẹni tí ó bá pẹ̀yìndà (sí òdodo), tí ó sì ṣàì gbàgbọ́.
Allāhu sì máa jẹ ẹ́ níyà tó tóbi jùlọ.
Dájúdájú ọ̀dọ̀ Wa ni àbọ̀ wọn wà.
Lẹ́yìn náà, dájúdájú Àwa l’A máa ṣe ìṣírò-iṣẹ́ wọn.
